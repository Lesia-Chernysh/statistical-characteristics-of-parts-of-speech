Шановні читачі!
Вашій увазі пропонується новий навчальний посібник із всесвітньої історії. Його новизна визначається кількома факторами, а насамперед концептуальними підходами і способом подання матеріалу, які зумовлюються усвідомленням змін у сучасному світі загалом і в Україні зокрема. У переважній більшості країн давно зрозуміли, що вища освіта - це послуга, яку споживає зацікавлена особа. В Україні також поступово з'являється розуміння того, що інтереси споживача слід ураховувати. Одним із проявів цього стала новація щодо вибору студентами предметів гуманітарного циклу крім тих, які держава в особі Міністерства освіти і науки, молоді та спорту України вважає за обов'язкові для одержання бакалаврської підготовки з усіх спеціальностей. В останні роки зростає кількість гуманітарних факультетів, які у своїх навчальних планах включають "Всесвітню історію" до переліку дисциплін за вибором, починаючи з другого курсу і далі. У цьому вбачається той сенс, що на старших курсах молоді люди зможуть краще розібратися, які дисципліни, окрім обов'язкового бакалаврського мінімуму, їм будуть потрібні. Адже українська студентська молодь не може не відчувати на собі глобальних тенденцій сучасності, навіть якщо не замислюється над цим.
Провідною тенденцією сучасності є глобалізація. Саме слово походить від англійського "global" - "всесвітній". Термін використовується для характеристики сучасних економічних, соціальних, політичних, торгових, фінансових, транспортних, трудових, міграційних, інформаційних, комунікаційних та інших процесів всеохоплюючого характеру. І навіть якщо людина про глобалізацію як таку не знає, вона все одно відчуває на собі її впливи.
Участь у глобалізаційному процесі визначається правилами, які в односторонньому порядку формулюються і спускаються іншим людям і країнам так званим "золотим мільярдом" - розвиненими заможними державами, населення яких і становить приблизно мільярд. Більшість із них належить до західної цивілізації або ж це країни, які багато що перейняли від Заходу (наприклад Японія). Захід англійською мовою - "вест". Вплив Заходу на світ інакше називається " вестернізацією". Під впливом глобалізації, яку ще розглядають як поширення вестернізації у тому чи іншому вигляді практично на всі країни, провідними стають ідеї та цінності, настрої саме західного світу, визначальними серед них е прагматизм і гєдонізм. Прагматизм (від грец. pragma - справа, дія) цінністю вважає те, що дає практично корисні результати. Прагматиками називають людей, які прагнуть одержати практичну користь будь з чого. Нинішнє молоде покоління називають поколінням прагматиків. Гедонізм (від грец. hedone - насолода) - етичне вчення, яке метою життя і найвищим благом для людини вважає насолоду, задоволення. Інакше кажучи, сучасна, тобто вестернізована, людина прагне одержати від життя користь і насолоду, бути в житті успішною.
Історія свідчить, що успіх як окремої людини, так і цілої держави залежить від трьох факторів: одержання адекватної інформації про оточуючий світ, від її правильної оцінки й обробки, від здатності керуватися нею. За законами синергетики - провідного наукового напряму сучасного світу - будь-яка система, а це може бути й окрема людина, і ціла держава, має адекватно реагувати на зміну умов існування і відповідно змінювати свою поведінку. Інакше вона приречена на деградацію, тобто неуспіх.
Іншою провідною тенденцією сучасності є рух у бік постіндустріального, або інформаційного, суспільства, де інформація стає найважливішою цінністю. Хоча такою вона була завжди. Ще жерці Стародавнього Єгипту добре знали: "Хто володіє інформацією, той має владу". Над ким або над чим? Над собою, над іншими людьми, над обставинами. Інформація - це знання. Влада - це сила. Відоме висловлювання Ф. Бекона "Знання - це сила" можна в наш час сформулювати так: "Знання - той необхідний інструментарій, який потрібний людині, якщо вона хоче гідно жити в сучасному світі". Доказом тому є існування в наш час меритократії - нової аристократії, еліти суспільства, яка базується не на одержаних у спадок капіталах або походженні. Це люди, які мають високий соціальний і майновий статус завдяки власним здібностям, талантам, інтелекту, що підкріплені освітою і кваліфікацією. Врешті-решт вони мають те, що хочуть.
На просте питання "Чого хоче людина?" не так просто відповісти. Зазвичай, коли таке питання поставити в аудиторії, лунає чимало різноманітних відповідей з різною мірою серйозності і гумору. Узагальнюючим варіантом може бути: людина прагне задоволення своїх потреб. А щодо їх визначення чітку відповідь дав американський науковець А. Маслоу. Це: елементарні життєві потреби (їжа, вода, прихисток, відпочинок, продовження роду тощо), безпека, соціальні контакти, визнання і соціальний статус, самореалізація. Цього хоче кожна нормальна доросла людина. Того ж самого в усі часи хотіли і хочуть цілі народи і держави. Про що і свідчить історія. Ця наука важлива не лише для минулого. Як зазначав німецький філософ К. Ясперс "Лише історія людства в цілому може дати масштаб для осягання того, що відбувається". Зокрема для розуміння: все, що відбувається в тій чи іншій частиш світу, прямо або опосередковано, раніше чи пізніше, впливає на інші країни і кожного з їхніх мешканців, тобто на кожного з нас. А також: все, що відбувається в наш час і відбуватиметься в майбутньому, значною мірою зумовлюється тим, що мало місце у минулому, навіть дуже далекому.
Зараз у світі існує понад двісті держав, у кожної своє минуле, що нараховує не одне століття або тисячоліття і сповнене безліччю подій, у яких діяли мільярди людей, серед яких кілька десятків тисяч залишили свої імена в історії. Перед студентами неісторичних спеціальностей не стоїть і не може стояти завдання знати їх усіх. Для них важливіше скласти цілісне загальне уявлення про всесвітню історію. І тому на допомогу приходить нова історична наука, яка впродовж минулого століття утвердилася на Заході. Ті сутністю був рух у бік аналітичної міждисциплінарної історії, збагаченої теоретичними моделями суспільних наук, на противагу традиційній історії, що розглядалася лише як галузь вузько-зрозумілого гуманітарного знання, орієнтованого насамперед на подібність. З огляду на це були розроблені нові, ефективніші прийоми аналізу і синтезу. І тому західнонімецький історик Ю. Кокка назвав нову історичну науку "теоретично орієнтованою історією", іншими словами "аналітично орієнтованою історією". Таким чином, головна особливість пропонованого до уваги навчального посібника для студентів неісторичних спеціальностей полягає у тому, аби виокремити основні тенденції історичного розвитку, які так чи інакше впливали, впливають і будуть впливати на буття людини в тій чи іншій частині світу, що глобалізується.
Якщо підходити із прагматичних позицій, то слід мати на увазі те, що сучасна система вищої освіти багатьох країв переживає кризу. Одним із її проявів є низька ефективність загальнокультурного компонента освіти, відсутність чіткої орієнтації на цілісне сприйняття світу. Існує різниця між навченістю й освіченістю. Під навченістю розуміються уміння, що належать до конкретної, вузькофахової діяльності. Освіченість - це насамперед загальна культура, розуміння суті процесів, що відбуваються, глибокі знання, які виходять за вузькі професійні рамки. В ідеалі людина повинна бути і навченою, і освіченою. Це важливо з урахуванням сучасних вимог до фахівців, бо в першу чергу цінується кваліфікована особистість. Однак треба також зважати на те, що в сучасному світі диплом про одержану у вищому навчальному закладі освіту не е запорукою безпроблемного подальшого існування. Серед ускладнюючих обставин - дія закону зміни праці. Про цей закон добре знали в США вже на початку 1940-х років, проте переважна більшість наших співвітчизників не знає й досі. Він передбачає постійне змінювання: деякі професії зникають за непотрібністю, натомість з'являються принципово нові, про які ще кілька років ніхто навіть не здогадувався; звичайним явищем є неодноразове змінювання місця роботи і характеру виконуваних обов'язків; змінилося саме розуміння кваліфікації. Якщо раніше це було багаторічне накопичування досвіду у виконанні певних дій, то науково-технічні новації вносять чимало змін. Нині важливіше швидко навчатися й упроваджувати набуті навички на практиці. А також продукувати нові ідеї, які часто народжуються на стику різних напрямів. З огляду на це великого значення набуває освіченість, оскільки спеціалізація погано поєднується з необхідністю цілісного сприйняття світу, який згодом може і знецінити отриману спеціальність. Помічено: чим вищий рівень освіченості, тим вищі адаптаційні можливості людини, бо вона легше зрозуміє сенс того, що відбувається, і зможе знайте своє місце за нових обставин. До того ж люди з вищою освітою зазвичай мають більшу тривалість життя, ніж люди без неї.
Об'єктивне пізнання світових суспільних процесів забезпечується використанням наукової методології. Попри сучасні постмодерністські тенденції з їхнім запереченням будь-якої визначеності, справжня наука не відмовляється від принципів пізнання дійсності. Сучасна методологія аналізу суспільного розвитку ґрунтується на діалектико-матеріалістичному методі. Цей метод передбачає: людина, яка вивчає або досліджує історію, визнає матеріальність світу усвідомлює, що суспільство - живий організм, який розвивається як на основі об'єктивних законів, так і під впливом суб'єктивного фактора. Він вимагає від історика враховувати те, що суспільно-історичним процесам притаманна складність і багатоваріантність, і вони уособлюють не тільки поступальний рух - еволюцію, але й застій, а деколи й рух у зворотному напрямі, тобто інволюцію. Однак діалектико-матеріалістичний метод в історичному пізнанні дає позитивний результат, якщо його використання не має кон'юнктурного характеру і заздалегідь жорстко визначених політичних та ідеологічних доктрин, схем і цілей. Свого часу упереджене використання цього методу радянськими науковцями-суспільствознавцями завдало величезної шкоди історичній науці, майже повністю підпорядкувавши її політиці правлячої партії.
Складовою загальної методології історичного дослідження та вивчення історії є принципи, що випливають зі згаданого методу. Серед них - принцип науковості та об'єктивності. Він потребує:
o вивчення суспільних закономірностей, які визначають процеси суспільно-політичного розвитку;
o базування на фактах у їх дійсному змісті, без коректування заздалегідь заданої схеми і розгляду кожного явища в його багатоваріантності та протиріччях;
o вивчення й осмислення усіх фактів у сукупності, як позитивних, так і негативних, незалежно від того, подобаються вони нам, чи ні, підтверджують сформульовану думку або змінюють її.
Цей принцип означає, що будь-яке явище, факт, ідея можуть мати суто наукову оцінку тільки після всебічного аналізу в контексті своєї історичної епохи або теоретичної системи.
Наступний важливий принцип - це принцип історизму. Він вимагає оцінки фактів залежно від конкретно-історичної епохи, розгляду явищ в розвитку і в динаміці, дослідження їх виникнення, головних етапів, які вони пройшли. І вже із цього погляду оцінювати, чим вони стали на даний момент. Він передбачає вивчення всіх подій у хронологічній послідовності, у їх взаємозв'язку з іншими подіями і конкретними ситуаціями, що породжують ці факти.
Нарешті третій, найважливіший, принцип, який покладено в основу пропонованого навчального посібника - це принцип цивілізаційного підходу. Мета курсу полягає в реалізації вивчення всесвітньої історії студентами неісторичних спеціальностей з урахування сучасних концепцій і нових методичних підходів, тобто обрано той підхід, який давно використовують зарубіжні науковці. Основним поняттям наразі є поняття "цивілізація". Глобалізація історії призвела до того, що відносини між цивілізаціями перетворюються у визначальні фактори світового розвитку, вага яких зростає. Попри усю різноманітність цивілізаційних теорій поняття "цивілізація" дозволяє виокремити конкретні орієнтири історичного розвитку людства, визначити відносно стійкі системи і стани матеріальної і духовної культур, багатоманітності суспільних відносин, охарактеризувати з достатньою повнотою загальне і специфічне в історії етносів, народів, країн і держав. Цивілізаційний підхід дає можливість плідно поєднувати стадіально-хронологічне та локально-культурне бачення історії.
Водночас у виданні присутній хронологічний принцип подання матеріалу, поєднаний із виокремленням великих проблемних блоків, що дає змогу скласти адекватне уявлення про цивілізаційну специфіку того чи іншого регіону або періоду. Варто зазначити, що у дуже короткому огляді цивілізацій всесвітня історія не може бути охоплена в усій її повноті. Головна мета полягає в тому, щоб простежити основні тенденції і визначити цивілізаційні особливості, те, як вони себе виявляли на різних історичних етапах.
Нині поряд із поглибленням й удосконаленням вузькоспеціалізованих знань важливу роль відіграє їх інтеграція. Взаємозбагачення наук створює основу для появи і розвитку міждисциплінарних досліджень. Після виокремлення як окремих галузей політичної, дипломатичної, військової, економічної, соціальної, культурно-антропологічної, демографічної, гендерної, духовно-інтелектуальної історій прийшов час їх нового синтезу. Це відкриває можливості для поглибленого і структурованого розуміння всесвітньої історії загалом. Також дедалі частіше висловлюється думка про необхідність синтезу методів історичного пізнання і підходів суміжних соціально-гуманітарних дисциплін. У даному випадку вважається особливо плідною взаємодія із соціологією: історія накопичує фактичний матеріал про суспільство, а соціологія, узагальнюючи його, дозволяє бачити процес його динаміки. Ще сто років тому один із засновників соціології Е. Дюркгейм зазначав: "Ми допомагаємо виявленню самої причинності в історії, коли переконуємо історика вийти за межі його звичайної перспективи, заглянути за межі обраної для дослідження специфічної країни або періоду і дослідити загальні питання, поставлені тими специфічними фактами, які він спостерігає. Проте, як тільки історія починає порівнювати, вона стає схожою на соціологію. І навпаки, соціологія не тільки не може обійтися без історії, але, насправді, має потребу в істориках, які можуть бути соціологами". Наш сучасник І. Валлерстайн заявив: "Я особисто згоден із Дюркгеймом. Просто я не можу собі уявити, що який-не-будь соціологічний аналіз може мати силу без перенесення даних у відповідні рамки їхнього історичного контексту, також я не можу собі уявити, що можна проводити історичний аналіз без використання концептуального апарату, який ми назвали соціологією"1. Ураховуючи вищевикладене, можна запропонувати таке визначення предмета всесвітньої історії: виявлення й усвідомлення провідних, визначальних тенденцій розвитку світу, яке здійснюється на основі історико-соціологічного аналізу фактологічного матеріалу, накопиченого завдяки поступу людства, з виокремленням його цивілізаційних особливостей.
Існує низка питань, на які немає однозначних відповідей, що задовольнили б усіх. До них належать і такі: як виник Всесвіт? як виникла людина? як виникла цивілізація? Відповіді - у широкому спектрі концепцій: від теорії креаціонізму (Всесвіт і все, що в ньому є, - заслуга Бога, який і Землю створив рівно о дев'ятій ранку 23 жовтня 4004 рр. до н. е., як стверджують сучасні теологи) до тверджень уфологів, які переконані: усе, що відбувається на Землі, включаючи появу людини сучасного фізичного типу і виникнення цивілізації, то є гігантський експеримент, що здійснюють високорозвинені інопланетяни (ймовірно, із дельти Лебедя). Між ними - концепції науковців, які пов'язують виникнення Всесвіту із Великим Вибухом, що розпочав приблизно 14 млрд рр. тому процес розширення з точки сингулярності, а також пояснення суто матеріальними чинниками процесу олюднення і виникнення вищого рівня соціальності.
Процес гомінізації був процесом пристосування до нових умов тих істот, які були попередниками людей. Внаслідок різкої зміни кліматичних умов на Землі вони були змушені перейти до іншого способу існування. Існує пояснення французького дослідника - директора паризького Музею людини, професора І. Копена, який вважає, що близько 7 млн років тому, коли наші "предки" населяли могутні ліси Африки, раптово утворився Східно-Африканський розлом (нині він проходить від Червоного моря до Мозамбіку), його краї піднялися, створивши плоскогір'я. Дощі, що формувалися над Атлантикою, продовжували зрошувати західну окраїну розлому, а до східної доходили вряди-годи. У цій частині, як стверджують палеоботаніки, почали зникати ліси. У той час, коли древні істоти - попередники людей, що залишилися на захід від розлому, продовжували жити в лісах, істоти на сході через деякий час опинилися в савані, а потім - у степу. Внаслідок такого поділу природного середовища, що призвело до виникнення відмінних зон існування, еволюція рушила двома шляхами: західна лінія привела, як вважає науковець, до виникнення людиноподібних мавп, таких як шимпанзе і горили, а східна - до пралюдей, а потім і людей сучасного фізичного вигляду. Для підтвердження такого припущення наводяться дані про те, що всі тисячі знахідок останків пралюдей, віком понад 3 мли рр., зроблені на схід від розлому. На захід жодних таких знахідок не виявлено. З огляду на це І. Копен назвав людей "дітьми посухи", оскільки всі характерні відмінності людини від тварини, а саме: опора на дві кінцівки, всеїдність, розвинений мозок, винахід знарядь праці, мовлення тощо, - є наслідком адаптації до посушливого середовища. Певна частина тих прадавніх істот користувалася перевагами, що дозволили їм еволюціонувати далі. Наприклад, змінена будова тазу надавала їм можливість краще вставати на задні кінцівки, оглядаючи місцевість заради пошуку чогось їстівного і попередження нападу хижаків. Вивільнені передні кінцівки використовувалися для того, аби відбиватися від них палками або камінням, що потім було перетворено у перші знаряддя праці (першими близько 2 млн рр. тому з'явилися чоппери - гальку оббивали з одного боку, аби загостреним кінцем щось рубати або розбивати). Відбувалися зміни в будові черепної коробки, яка вміщувала більший об'єм мозку, змінювалася будова гортані, що надалі сприяло виникненню мови, яка була необхідною для спілкування з рештою істот. Оскільки вижити поодинці було неможливо, безальтернативним стало гуртування в первісне стадо, у якому дедалі більшу роль відігравала взаємодія. Таким чином, зміни в довкіллі призводили до появи і ствердження інших закономірностей у стосунках живих істот з оточуючим середовищем і між собою, а також в організації діяльності і самого життя. Більшість сучасних палеоантропологів вважає, що людина сучасного фізичного типу з'явилася на одному континенті, а саме в Африці, а потім розселилася на всі інші, змінивши архаїчні місцеві форми. Інші вчені вважають, що архаїчні місцеві форми перетворилися на людину сучасного фізичного вигляду незалежно одне від одного. Так, зокрема, вважають китайські дослідники, наголошуючи, що синантроп, тобто китайська людина, виник сам по собі, а не був результатом мутації тієї істоти, що мала походження з Африки. Згідно з компромісною теорією, людина сучасної подоби виникла в одному місці, проте її схрещування із більш давніми місцевими формами привело до виникнення так званих сучасних рас: негроїдної, європеоїдної, монголоїдної, австролоїдної.
Праця, свідомість і мова у своєму генезисі передбачали одне одного і були умовою взаємного розвитку. Історико-матеріалістична концепція бере за основу пояснення генезису суспільства та культури трудову діяльність, іншими словами, матеріально-виробничу. Причому праця розуміється у широкому значенні слова як діяльність, характерна для багатьох сфер соціально організованої і спрямованої творчої людської активності, а не тільки діяльність у сфері матеріального виробництва. Хоча генетично вихідним елементом суспільства вважається сфера матеріального виробництва - та ланка, яка потягла за собою весь структурний ланцюг трансформацій при виробленні соцдокультурного типу організації.
Матеріально-виробнича практика як генетично вихідний пункт розвитку людського суспільства стала результатом вироблення предками людини особливого ставлення до оточуючого середовища, найсуттєвішою рисою якого був його опосередковано-виробничий характер на відміну від безпосередньо-споживчого ставлення до середовища біологічних організмів. Важливе значення мали підручні засоби, які за умов щонайменшої обробки перетворювалися у примітивні знаряддя праці. Від їх появи - близько 2 млн рр. тому у всесвітньо-історичному масштабі розпочався найдовший період - період первісного ладу, який закінчився на межі V і IV тис. до н. е. в Азії та Африці і між І тис. до н. е. - І тис. н. е. в Європі й Америці. Проте у деяких спільнот Африки, Австралії та Америки, які опинилися з різних причин в ізоляції, а потім відстали, інститути общинно-родового устрою, хоча й на порівняно пізнішій стадії їхнього розвитку, збереглися аж до межі XIX-XX ст. і навіть пізніше. Так, у центральних районах Нової Гвінеї кам'яний вік - це мало не вчорашній день.
Історія первісного суспільства поділяється на періоди. Варіантів періодизації існує кілька. Дуже поширеною є археологічна, в основі якої - матеріал і техніка виготовлення знарядь праці.
Перший період - це древній кам'яний вік, або палеоліт, який поділяється на ранній палеоліт, що тривав у межах 2 млн - 40 тис. pp. тому, та пізній палеоліт - 40-14 тис. pp. тому. Палеоліт - найтриваліший період розвитку людини та найдавніших кам'яних знарядь праці, він продовжувався з льодовикового періоду (час сильного похолодання на Землі) до остаточного відступу льодовика з більшої частини земної поверхні. Древні люди займалися полюванням, збиральництвом, рибальством. Прогресивною формою господарювання були лови великих звірів, коли їх гнали до урвища або ями, куди ті падали. Полювання давало людям м'ясо, жир, шкури, кістки, а також стимулювало вдосконалення знарядь, колективних форм праці. За часів раннього палеоліту рівень знарядь праці був украй низьким. Люди, які тільки-но виокремилися із тваринного стану, не могли жити і досягати своєї безпеки в оточенні диких звірів поодинці. Таким чином, первісний тип колективного виробництва - наслідок слабкості окремої людини. За часів первісності смертність була дуже високою, а середня тривалість життя - навпаки. До 20 років умирало 55 % людності, лише 1 % доживав до 40, хоча поступово показники змінювалися: наприкінці неоліту тих, хто переходив зазначену вікову межу, було близько 30 %. Більшість жінок умирала до 30 років. Причини смерті були різні. Насамперед це жорсткі умови життя, де загрозою були не тільки дикі звірі і хвороби, але й ті, хто входив до однієї і тієї ж спільноти. Археологічні знахідки розтрощених людських черепів і великих кісток свідчать про те, що канібалізм був не рідкістю. Спочатку з'їдали дітей, а потім людей слабких, не здатних до опору. Місця перебування людей цього періоду називають стоянками. Вони розташовувалися як під відкритим небом, так і в печерах. Печери обиралися, зазвичай, з виходом на південь, неподалік від джерел води, сировини, об'єктів полювання. У науковій літературі початкову форму організації суспільства називають праобщиною, або первісним людським стадом. Праобщини нараховували від 20 до 40 осіб, хоча чисельність могла змінюватися залежно від різних обставин, наприклад за рахунок чужинців, які приєднувалися до спільноти. Очолювалася праобщина вожаками, які висувалися стихійно. Спільна праця, спільне житло і вогнище, зачатки осілості згуртовували людей. Статеві відносини були проміскуїтет-ними (від лат. promiseuus - змішаний, загальнодоступний), тобто жодних встановлених звичаєм обмежень статевих зв'язків не існувало, що часто було джерелом конфліктів. Вважається, що феномен звичаю значною мірою завдячує прагненню древніх людей запобігти всіляким розбратам у різних сферах, зокрема і в цій. Історія свідчить, що врешті-решт виникнення звичаїв, моральних норм та юридичних законів мало за мету самозбереження людства загалом й окремих його представників зокрема.
Наступний період - середній кам'яний вік, або мезоліт (від XIV до VIII тис. до и. е.), який був перехідним періодом від палеоліту до неоліту (новокам'яного віку). Для нього характерною була велика кількість дрібних знарядь із кременю. Льодовик уже відступив, відбулися зміни в полюванні: об'єктами стають не такі великі за розмірами, але рухливіші тварини, загінне полювання значною мірою змінюється пошуками поодиноких звірів, що приводить до винайдення луку та стріл. У мезоліті відбувається одомашнювання тварин і перетворення деяких видів із них на свійських. Цей процес був тривалим і складним. Достатньо сказати, що на Землі існує приблизно 140 тис. різних видів тварин, проте одомашнено з них лише 47 видів. Першою домашньою твариною був собака, згодом - протягом VIII-VII тис. до н. е. (тобто вже в неоліті) - коза, вівця, велика рогата худоба, свині. Коні почали допомагати людині приблизно із IV тис. до н. е. Зміни, які відбулися у флорі після сходження льодовика, посилили значення збиральництва. Подекуди воно стало високоорганізованим, відіграючи роль попередника землеробства. Люди ще в процесі збиральництва почали піклуватися про дикі рослини і розпочали їх культивування: прополювали злаки, вирубували чагарники, які заважали зростанню плодових дерев, тощо. Деякі дослідники зачатки землеробства відносять саме до часів мезоліту. Про місце виникнення землеробства як такого досі точиться дискусія. Одні дослідники стверджують, що воно зародилося в Передній Азії і звідти поширилося світом (теорія моноцентризму). Інші говорять про самостійний розвиток землеробства в багатьох областях (теорія поліцентризму). Накопичений археологічний і палеоботанічний досвід свідчить на користь другої версії. Встановлено, що спочатку люди вирощували ті корисні рослини, які в дикому вигляді зростали у місцях їхнього проживання. Так, батьківщиною рису є Індокитай; кукурудзи, картоплі, соняшника, тютюну, томатів - Америка; ячменю - Передня Азія та Аравія; пшениці - Азія та північна Африка, чаю - Китай, кави - Абіссінія, какао - Центральна Америка тощо. Найдавнішими злаковими культурами є просо, ячмінь, пшениця і рис. Через обмін культурні рослини поширилися по земній кулі. Трудова діяльність людей була тісно пов'язана з появою зачатків знань, до яких належали елементарні відомості про оточуючий рослинний і тваринний світ (ботанічні, географічні, геологічні, астрономічні тощо).
У цей період відбувається перетворення первісного стада на родову общину. Спільна трудова діяльність, спільне житло (як і раніше, використовувалися печери, але також почали зводитися штучні житла), відносна осілість привели до згуртування й усвідомлення родинного зв'язку членів більшого колективу, який міг налічувати до 100-150 осіб. Рід характеризувався спільною власністю на засоби і продукти виробництва, колективною працею, одностороннім відліком родства, єдністю імені і релігійного культу, демократичними порядками в суспільному житті.
За умов проміскуїтету батьківство було невідомим і воно не усвідомлювалося в соціальному розумінні слова. Прародителькою вважалася жінка-мати, навколо якої групувалися діти. Оскільки вагітність, народження і догляд за дітьми обмежували мобільність жінок, зокрема їхню участь у тривалих мандрах у пошуках об'єкта полювання, саме вони відіграли значну роль у виникненні осілості. На жінку лягало все, що було пов'язане з осілістю: догляд за житлом, вогнищем, дітьми, зберіганням продуктів, приготуванням їжі, одягу. Слід підкреслити роль жіноцтва у виникненні таких феноменів, як землеробство (лани і городи потребували щоденного догляду), скотарство (за тими тваринами, які не були забиті відразу, наприклад маленькими, й утримувалися в загонах, теж треба було доглядати), ремесла (виготовлення посуду або одягу), мистецтва (починаючи з "декоративно-прикладного", коли прикрашалися побутові предмети, музичного, коли гойдали дітей тощо), а також релігійних уявлень (сидячи в печерах у той час, коли чоловіки були на полюванні, а кожної миті міг заскочити дикий звір або скоїтися інше лихо, саме жінки вдавалися до замовлянь і різних ритуалів, аби відвести небезпеку, саме жінка-мати стала першим символом родючості землі, який обожнювався первісною людиною).
Рівень розвитку продуктивних сил залишався дуже низьким, за таких умов панувала колективна праця, а родова община була єдиним виробничим колективом. Чітко вираженим стає природний статевовіковий поділ праці. Спільнота поділялася на три вікові групи: дітей, старих і працездатних чоловіків та жінок. Кожна група мала свої права й обов'язки, займалася своєю справою. Перехід до групи дорослих супроводжувався обрядами, відомими під назвою "ініціації" (від лат. initiation - посвячення). Ініціація була своєрідним навчанням, коли юнакам і дівчатам передавалися трудові навички і зачатки позитивних знань, родові звичаї, перекази, вірування. Завершувалося все випробуванням на витривалість. Найбільші випробування чекали на юнаків, наприклад, треба було тривалий час жити на самоті у хащах із дикими звірами і не вмерти з голоду або витримати ритуал нанесення татуювань (нанесення надрізів на шкірі виконувалося дуже повільно, так само довго рани загоювалися, залишаючи на тілі візерунки шрамів). Ті, хто проходив ініціацію, вважалися дорослими, їм дозволялося одружуватися. Ті, хто не витримував випробувань, не мали повторної спроби. Вони на все життя залишалися "дітьми", тобто соціально неповноцінними особами, яким шлюб був недоступним. У шлюбних відносинах встановлювалася екзогамія, тобто заборона шлюбів між кровними родичами за жіночою лінією (ймовірно, древні люди помітили, що народжувалися не дуже здорові діти). Первісне стадо було поділено на дві екзогамні половини або ж мало місце об'єднання двох сусідніх стад. Так чи інакше, утворилася дуально-родова організація (від лат. duo - два). Колективний шлюб був замінений на парний. Спочатку парний шлюб був нетривалим, неміцним, його легко було розірвати, а пережитки групового шлюбу продовжували існувати паралельно. Дослідники вважають, що парна сім'я виникла на межі переходу від мезоліту до неоліту. Парний шлюб встановив значення батьківства. Подружжя мало особисте майно, яке успадковувалося. Чоловік виступав власником зброї, знарядь, мисливських і рибальських приладь. Дружині належало домашнє начиння. Шлюб міг бути розірваний за бажанням кожної зі сторін. Чоловіки і жінки були рівноправними, а їх праця однаковою мірою вважалася суспільно корисною.
Дуально-родова організація була зародком нової етносоціальної спільноти - племені, для якого були притаманні: територіальна, економічна, ідеологічна спільність, родинні зв'язки, ендогамність, самоназва, наявність діалекту, апарат управління, єдина військова організація. Зародкове плем'я складалося з двох родів, згодом їх кількість могла бути більшою.
Управління спільнотою здійснювалося на основі принципів первісної демократії. Домінуюча роль належала роду, а вища влада в останньому - зібранню усіх дорослих родичів, на якому вирішувалися господарські, громадські та інші питання. Керівників обирали там само з найдосвідченіших і авторитетніших чоловіків і жінок, аби вони організовували господарську діяльність, спільні церемонії, залагоджували конфлікти в колективі, ставали на чолі під час військових зіткнень, були хранителями правил поведінки, які невдовзі перетворилися на звичаї, що регулювали соціальні відносини. Ці правила були обов'язковими для усіх членів роду, а спільнота примушувала до їх дотримання дуже суворими методами. Таким чином, родові звичаї підпорядковували інтереси особистості інтересам колективу.
У період неоліту (VIII-ІІІ тис. до н. е.) людина перейшла від привласнюючого до виробляючого (відтворюючого) господарства, головними заняттями в якому були землеробство і розведення домашніх тварин. При тому, що затрати праці зросли, зросла і гарантованість виживання. Це була велика виробнича перемога людини. Якщо за допомогою збиральництва і полювання вона лише привласнювала готові продукти природи, то з переходом до скотарства і землеробства вже створювала продукти, забезпечуючи себе різноманітною, а головне, регулярною їжею. З'являються постійні запаси провізії. Землероби жили осіло. У багатьох народів землеробство і скотарство розвивалися одночасно, проте для скотарів землеробство мало характер підсобного заняття, для землеробів - навпаки. Однак далеко не в усіх народів у неоліті ці заняття стали основними. Житлом у цей період служили землянки, напівземлянки з перекриттям із жердин, глинобитні і дерев'яні хатки, халупи із шкур тварин, будинки на палях. Саме в останніх з'явилися перші в історії людства меблі: скрині, лави, столи. Основним матеріалом для виготовлення знарядь праці залишався камінь, який у той час уже полірували.
Суспільні відносини в цей час зазнали змін: рання родова община поступилася місцем пізньородовій. Внаслідок зростання продуктивності праці і кількісного збільшення членів родової общини вона стала поділятися на великі групи найближчих родичів за материнською лінією - материнські сім'ї, які мешкали в окремих житлах і самостійно вели господарство. Зі зростанням регулярного надлишкового продукту з'явився трудовий розподіл: частину продуктів виробник міг залишити собі, що сприяло підвищенню ролі індивідуальної власності. Пізньородові общини об'єднувалися у фратрїї - об'єднання братських родів, які були результатом розчленування материнських родів, а самі фратрії об'єднувалися у племена, чия роль зросла, хоча організація влади, як і раніше, залишалася первісно-демократичною. Знаряддям народної волі стала племінна рада. Вона засідала у присутності членів племені, які мали право брати участь в обговоренні. Старійшини і військові вожді на свої посади обиралися, разом з усіма брали участь у суспільному виробництві і спочатку не користувалися жодними привілеями, натомість у разі скоєння негідного вчинку позбавлялися повноважень. Рід і плем'я були замкненою організацією, доказом чого можуть служити міжплемінні війни, які найчастіше виникали як помста за образу або як боротьба за розширення території, якої не вистачало. Міжплемінні війни часто супроводжувалися знищенням поселень, винищенням або захопленням у полон мешканців. Військовополонених або вбивали, або всиновлювали задля відновлення чисельності власних родів, але не уярмлювали.
Наприкінці неоліту розпочався перехід до енеоліту, або хал-коліту, тобто мідно-кам'яного віку, коли з'явилися перші металеві знаряддя праці з міді, поряд з якими тривало використання кам'яних. Цей період припадає приблизно на IV-III тис. до н. е., проте на деяких територіях він тривав і довше, а на деяких його не було взагалі. У цей період було винайдено гончарне коло, колісний транспорт, сирцеву цеглу, почалося спорудження зрошувальних систем. Мідь обробляли ковкою, а потім стали використовувати плавлення. Однак мідь - метал рідкісний, тугоплавкий і м'який. Для поліпшення якості знарядь, які з неї виготовлялися, до міді почали додавати олово, цинк, свинець, сурму, одержуючи у підсумку бронзу. Вона поступово ставала основним матеріалом для виготовлення знарядь, зброї, прикрас. Початок бронзового віку на різних територіях - різний: від III тис. до н. е. до І тис. до н. е. (на Близькому Сході у III тис. до н. е., в Греції - на початку П тис до н. е., в інших частинах Європи - у І тис. до н. е.). З початку І тис. до н. е. настав вік заліза, який триває до цього часу, проте не в усіх народів.
На початку історії людські спільноти, незалежно від регіону проживання, починали з однієї і тієї ж "стартової позиції", яку прийнято називати "первісним ладом". Цей лад характеризувався неабиякою схожістю на всій території проживання людини: однотипність соціальних структур, прийомів трудової діяльності, вірувань, побутової культури тощо. Однак у процесі історичного розвитку людство прийшло до вражаюче неоднакових результатів. У сучасному світі ми маємо колосальну різноманітність соціальних структур, політичних систем, рівнів і типів економічного розвитку та духовної культури.
Спробуємо систематизувати величезний масив історичних даних за допомогою поняття "цивілізація" як основної типологічної, тобто такої, що розрізняє одиниці історії. Воно є полісемантичним, тобто має багато тлумачень. Американські дослідники у тлумачних словниках, що друкувалися, починаючи від ХУЛІ ст. (тобто від часу, коли слово було вперше використане французьким маркізом О.Г. Мірабо і шотландським філософом А. Ферпосоном), знайшли понад 100 визначень цього поняття. У наш час термін "цивілізація" є дуже популярним. Він часто є синонімом таких понять, як культура взагалі або локальна культура; громадянське суспільство або соціальна організація суспільства, матеріальна культура на противагу духовній або людство в аспекті природоперетворюючої сили тощо.
Саме слово походить від латинського і у перекладі позначає місто, міську общину, що, у свою чергу, підкреслює значення урбанізації для складання передумов виходу людської спільноти з первісності, варварства, на новий щабель розвитку - цивілізований.
У сучасних підходах до визначення цього поняття можна виокремити природничо-науковий, або не гуманітарний, і гуманітарний. Перший пов'язаний із припущенням, що ми є не єдиною цивілізацію у Всесвіті. У пошуках позаземних цивілізацій відпрацьовано таке визначення: цивілізація є системою розумних істот, які обмінюються інформацією, енергією і матерією як між собою, так і з навколишнім середовищем (задля вироблення дій і засобів, що підтримують їх життя та прогресивний розвиток). Завдяки цьому система адаптується до середовища, створює умови для розвитку всіх індивідів і соціальної системи загалом. У такому контексті під цивілізацією часто розуміють людство на планеті Земля.
У зазначеному визначенні акцент у розумінні цивілізації зроблено на фізико-хімічних явищах, чого недостатньо. Важливо не випустити з поля зору чотири слова: "розумні істоти" та "соціальна система", оскільки цивілізація є високим ступенем, досягнутим у розвитку соціальної форми руху матерії. Цивілізації притаманні дві основні якості: по-перше, наявність у живих істот свідомості, розуму, здатності до ідеального відображення дійсності та наявність цілеспрямованої діяльності. Цивілізація є утворенням, яке перетворює природу, використовуючи для цього знаряддя праці, техніку. По-друге, важливою, фундаментальною якістю цивілізації є матеріальна виробнича діяльність, і ширше - наявність способу виробництва суспільного життя, що обіймає як матеріальне виробництво, так і виробництво суспільних відносин і соціального суб'єкта, тобто соціальної людини.
Проте спочатку людство на планеті не можна було назвати цивілізацією, оскільки впродовж двох мільйонів років існував первісний лад. Перші цивілізації виникли на межі IV і III тис. до н. е. Це - якісно новий щабель у розвитку людства. Який? Пояснення дає таке визначення: цивілізація е власне соціально-політичною організацією суспільного життя, що характеризується загальним зв'язком індивідів або елементарних соціальних утворень з метою відтворення суспільного багатства, що забезпечує її існування та прогресивний розвиток.
Наведене визначення підкреслює певну стадіальність у розвитку людства, яке переходить від дикунства, варварства, тобто первісності, до цивілізації. Однак людство не тільки єдине. Воно й різноманітне, що позначається на існуванні як у минулому, так і в наш час, і в майбутньому різних соціокультурних регіонів, обмежених у просторі і часі, або "локальних цивілізацій". Як конкретно-історичні утворення локальні цивілізації є після первинними соціальними утвореннями, які впродовж тривалого часу зберігають свою цілісність і специфіку. Кожна локальна цивілізація ґрунтується на певній спільності й однотипності матеріальної та духовної культури і на такій же певній спільності й однотипності соціальної структури. Остання в межах однієї і тієї ж цивілізації може з плином часу зазнавати суттєвих змін.
Наша епоха відзначається парадоксальним сполученням двох феноменів - інтернаціоналізації багатьох процесів у світовому масштабі (глобалізації) з одночасним посиленням рис своєрідності різних людських культур. У цій ситуації саме поняття "цивілізація" набуло унікального статусу, бо воно охоплює обидва полюси - як єдність, так і багатоманітність. Це поняття використовується і для позначення усього сучасного "світу людей" як цілісності, що складається, і для характеристики унікальності, неповторності історичного вигляду тих чи інших регіональних спільнот.
Проте не слід змішувати поняття "цивілізація" і "культура". Цивілізація - явище значно ширше, ніж культура. Культура - це елемент цивілізації. Культура з'являється ще за часів первісності, хоча і в примітивному вигляді. Цивілізація виникає значно пізніше. Ті племена, які в наш час продовжують жити майже на первіснообщинному рівні, мають свою культуру, хоча в них немає цивілізації. В історичному процесі культура відіграла найважливішу роль у становленні й еволюції цивілізації як нового соціуму, що виник внаслідок активного розвитку ранньоземлеробських общин. Під час цього розвитку складалися найважливіші передумови виникнення цивілізацій.
Передумовою виникнення цивілізації слід, насамперед, розглядати конфлікт, що виник між природою та первісною спільнотою людей, які втратили адаптивні можливості і були змушені компенсувати їх перетворюючою трудовою діяльністю (виникнення скотарства і землеробства). Вона потребувала постійного стимулювання або примусу й організації. Цивілізація і стала тією соціальною організацією, що забезпечувала відносну незалежність людського роду від природи.
Передумовами виникнення цивілізації також були:
o зростання та концентрація населення;
o поява та певний обсяг додаткового продукту, його концентрація;
o розвинена іригація (поливне землеробство);
o розвиток ремесла;
o розвиток обміну;
o соціальна диференціація.
Усі передумови пов'язані одна з одною, зумовлюють одна одну. І тільки в комплексі вони могли підготувати виникнення нового соціуму, що якісно відрізнявся від первісного суспільства.
Коли йдеться про відмінність цивілізації від первіснообщинної спільноти, то можна виділити такі сфери, або ознаки:
o порівняно високорозвинене землеробство і ремесло, що вже відокремилося від нього;
o класове суспільство;
o держава;
o міста;
o монументальне будівництво;
o високорозвинене мистецтво;
o писемність;
o спільність порівняно розвиненої релігії та ідеології. Треба підкреслити, що оригінальність тієї чи іншої локальної цивілізації найбільше виявляється в чотирьох останніх сферах, а саме: естетичній, знаковій, релігійно-ідеологічній, а також у передбаченому способі життя. Для того, щоб цивілізація дійсно існувала, необхідна сукупність усіх зазначених ознак. Наявність однієї - не є свідченням наявності цивілізації. Наприклад, найстародавніше у світі місто, відоме історикам, - палестинський Ієрихон. Дослідження довели, що вже 10 тис. рр. тому в ньому мешкали 3 тис. осіб і спосіб життя був суто міським. Проте це не була цивілізація в повному розумінні слова.
Виникнення цивілізації - злам у розвитку людства, оскільки воно вийшло на якісно вищий щабель соціальності. Дискусія про причини виникнення складних суспільств, або цивілізацій, триває й досі. Одним із поглядів є версія про існування в далекому минулому однієї "колиски цивілізації", від якої згодом пішли всі інші. Деякі ентузіасти вважають, що такою була земля, що потім зникла в океанських глибинах. У світі, мабуть, немає жодної освіченої людини, яка б нічого не чула про Атлантиду. Публікації про цю таємничу цивілізацію нараховують сотні тисяч, якщо не більше, сторінок. А діалоги давньогрецького філософа Платона Тімей" та "Крітій", у яких ідеться про Атлантиду, складають лише 30 сторінок. Дискусія про Атлантиду розпочалася відразу після смерті Платона (348 або 347 р. до н. е.). Атлантіс (частіше вживається слово "Атлантида") начебто був великим островом або архіпелагом, на якому приблизно у X тис. до н. е. існувала високорозвинена цивілізація, що загинула внаслідок природної катастрофи. Упродовж доби вона пішла під воду. Де вона була? Відповідно до текстів Платона, можна припустити що йшлося про Атлантичний океан або про територію Гібралтарської протоки, Середземне море. Зараз нараховується 275 концепцій щодо розташування Атлантиди. Серед інших називаються Південна Америка, Іспанія, Німеччина, Нідерланди. Шукають її і в Чорному морі, поблизу Криму.
З плином часу проблема Атлантиди ускладнилася. Були знайдені її аналоги у спорудах Старого Світу і доколумбової Америки. Зіставлення міфів Старого і Нового світів показало, що в них е чимало схожого. Порівняння мов Старого і Нового світів виявило вражаючу схожість між ними. Деякі інші елементи також були схожі, скажімо, східчасті піраміди Стародавнього Єгипту і доколумбових цивілізацій. З'являлися нові загадки, які, на думку атлантологів, можна було розв'язати лише за допомогою припущення про існування певної протоцивілізації, яка була колискою всіх інших стародавніх цивілізацій, відомих зараз. Ця протоцивілізація мала бути древнішою від месопотамської, єгипетської, індійської, китайської і, зрозуміло, цивілізацій доколумбової Америки. І хіба можна було вигадати ідеальніше розташування протоцивілізації, аніж на острові Атлантіс? Підходили і хронологічні межі, оскільки період її існування передував виникненню інших відомих стародавніх цивілізацій. Розташування в Атлантичному океані або Середземному морі також припустиме, оскільки звідти культурний вплив міг розповсюджуватися по всіх районах відомих древніх цивілізацій. Поступово Платона як "батька" Атлантиди стали забувати і почали доводити необхідність існування Атлантиди як "колиски цивілізацій". Вона була зручним поясненням існування схожих феноменів у соціокультурних утвореннях Старого і Нового світів. Пошуки Атлантиди тривають досі. Проте достеменних, незаперечних доказів її існування не знайдено.
Можна зробити припущення, що Платон вигадав Атлантиду для того, щоб підбадьорити своїх співвітчизників, продемонструвавши, що їхні предки були дуже успішними. Чимало рис змальованого ним суспільства нагадували ранню античність. Античність же часів самого Платона перебувала в стані кризи. Разом із тим наступні пошуки таємничої цивілізації виявилися дуже корисними, оскільки дослідники отримали чимало інформації, зокрема щодо геологічної історії Землі. Існують ентузіасти і в Україні. Вони вважають, що таємничий острів слід шукати на її півдні (район на південь від м. Судак). Начебто саме у цьому районі внаслідок гігантського катаклізму відкололася і пішла під воду величезна частина Південного Криму, що призвело до загибелі столиці атлантів - міста-острова Посейдона та багатьох прибережних поселень від цунамі. До речі, українські історики досі не можуть пояснити, чому національним символом країни є тризуб. Адже це символ влади Посейдона. І сподіваються, що геологи у своїх пошуках нафти і газу на шельфі Чорного моря знайдуть дещо незвичайне, схоже на рештки великої Атлантиди, і не забудуть повідомити про це археологів. Проте марно сподіватися на швидке розв'язання проблеми, бо навіть наявність стародавніх артефактів не завжди дає відповіді на складні питання, як у випадку щодо споруд на Криті, Мальті, у м. Куско в Перу або скульптур на острові Пасха тощо.
У центрі уваги сучасної цивіліографії - науки про цивілізації, перебуває проблема визначення провідних тенденцій у розвитку світового співтовариства цивілізацій. У зв'язку із цим важливою є типологія цивілізацій, щодо якої існує чимало поглядів. Це пояснюється відмінностями в обсязі та характері змісту, що вкладається у поняття "цивілізація". Основа типологізації може бути різною залежно від завдань дослідження. Учені поділяють цивілізації:
o за умовами генези - на первинні і вторинні, тобто ті, що виникли серед первіснообщинного середовища, і ті, що певним чином скористалися історичним досвідом попередніх цивілізацій (до перших належать, наприклад, доколумбові цивілізації - майя, ацтеків, інків, а до другого типу - латиноамериканська цивілізація, що виникла на їх місці як католицький варіант європейської цивілізації);
o за стадіями життєвого циклу - на ті, що формуються, зрілі, стагнуючі, або такі, що розвиваються, а також зниклі (напр.: дехто вважає, що зараз формується світова цивілізація, яка є єдиною для всіх; зрілою є європейська цивілізація; початок стагнації, хоча про це не дуже говорять, спостерігається в японській цивілізації, яка вже не один десяток років перебуває в системній кризі; кожна з цивілізацій на певному історичному етапі була такою, що розвивалася; стародавні цивілізації, такі як єгипетська або месопотамська, - зниклі цивілізації);
o за географічною ознакою - деякі дослідники називають цивілізації річкових долин (єгипетська), морських узбереж (давньогрецька), гірську (інків), пустель й оазисів (арабо-мусульманська) тощо. Інколи беруться ознаки цілого континенту (європейська цивілізація); відомий поділ на одну західну і кілька незахідних або східних цивілізацій;
o за етнічною ознакою - виділяються цивілізації за назвою народу, який відіграє в тій чи іншій соціокультурній спільності найважливішу роль (китайська, японська);
o за релігійною ознакою (християнська, мусульманська, буддійська, конфуціанська).
Найбільш доцільним вважається використання синтезованого підходу: умовне позначення локальних цивілізацій на основі етнічно-географічного підходу з урахуванням стадії життєвого циклу. Як буде доведено далі, особливу роль у формуванні специфіки тієї чи іншої культурно-історичної спільності відіграють природно-кліматичний і релігійний фактори.
В основу типології цивілізацій може бути покладено типологію відтворення. Усі суспільства, що існували досі, тією чи іншою мірою наближалися або до статичного типу відтворення, орієнтованого на підтримку своїх цінностей і соціальних відносин у максимально незмінному вигляді, або до динамічного, інтенсивного, спрямованого на постійне змінювання, на розгортання своїх можливостей, найповніше їх розкриття. Якщо перші найбільше цінували і цінують традиції - такі суспільства називають традиційними. Другі націлені на змінювання, оновлення, найвищою цінністю для них є інновація. До статичного типу відтворення тяжіли всі стародавні суспільства. Традиційні суспільства могли існувати, лише твердо дотримуючись накопиченого досвіду. Будь-яке суттєве відхилення загрожувало статичному суспільству руйнуванням.
Протилежний за своїми характеристиками тип цивілізації поступово сформувався з традиційного суспільства на території Західної Європи. Першим його паростком, праобразом була античність (греко-римська стародавність) - певний виняток з кола традиційних цивілізацій. Антична структурна почала суттєво відрізнятися від структур цивілізацій, які існували до того, приблизно в VII ст. до н. е. Тоді в Середземномор'ї відбулося щось схоже на соціальну мутацію, яку ще називають архаїчною соціальною революцією. Виникли такі структурні параметри:
o приватна власність;
o товарне виробництво і вільний ринок;
o висунення на перший план індивідуальності громадянина;
o розвинене приватне право, що охороняло власника-громадянина;
o створення основ громадянського суспільства у вигляді поліса з підкоренням йому виборної адміністрації, де мало місце зростання самоуправління за відсутності сильної централізованої влади.
Усе це виявилося принципово новим і відсутнім у попередніх структурах, заперечувало ті основи, на яких ті структури інституційно базувалися.
Відмінність полягала не лише в елементах, але й у динаміці еволюції. Протягом століть Схід існував у своєму звичному ритмі як у тих країнах, що зазнавали нашесть і гинули, так і там, де катаклізмів не було. В обох випадках структура характеризувалася стабільністю і статичністю. Вона регенерувала після катаклізмів, але не змінювалася. І тільки енергійний вплив європейського капіталу від початків колоніальної експансії заклав основи для вимушеної трансформації Сходу в деяких аспектах.
Антична структура була динамічною. Після катаклізмів, пов'язаних із загибеллю Риму і навалою варварів, вона зуміла відродитися, хоча в повну силу далеко не відразу. Проте після Ренесансу динамізм її виявився енергійно й результативно, набувши форм капіталістичного розвитку. Новий час остаточно закріпив цінності нової "ліберальної" нетрадиційної цивілізації, поступово вдосконалюючи її структури, інститути, відносини, особистість. Почався і перехід від аграрної традиційної цивілізації до нетрадиційної індустріальної. У наш час відбувається перехід до постіндустріальної цивілізації. Ті країни, що залишилися традиційними суспільствами, або зберегли важливі за своїм значенням елементи цих суспільств, спостерігали зростання і розвиток нетрадиційної цивілізації. Мимоволі, навіть при бажанні обмежити сферу впливу на них нової цивілізації, вони стали втягуватися до її орбіти, дедалі більше відчувати на собі її дію, переживати процес модернізації з усіма його драматичними перипетіями.
Всесвітня історія знає ще тип проміжної цивілізації, тобто такої, що вже відійшла від традиційного суспільства, але не прийшла до нетрадиційного. Вона стала на шлях модернізації, що вимагає кардинальних зрушень у цінностях. Однак суспільство не може йти цим шляхом. Серед найхарактерніших рис подібних суспільств можна назвати такі:
o недостатня розвиненість всезагальних соціальних зв'язків, товарно-грошових відносин, такого універсального механізму обміну, яким є єдиний національний ринок;
o в них інша роль і розуміння грошей;
o знижені можливості засвоєння та масового поширення інновацій, особливо, якщо вони торкаються соціальної сфери, сфери людських стосунків;
o складним і неоднозначним залишається ставлення до культурного плюралізму, особистої творчості;
o глибокі протиріччя пронизують усю структуру і зміст культурних цінностей, саме розуміння умов, засобів і цілей людського життя, діяльності, спілкування;
o глибокі зрушення відбуваються у розумінні традиційного авторитету та політичної влади, звичаєвого права і закону, ролі і цінності окремої особистості в суспільстві та історії тощо.
До типу проміжних цивілізацій дослідники відносять латиноамериканську і російську культурно-історичні спільноти. Росія вже у XVIII ст., починаючи з реформ Петра І, стала на шлях проміжної цивілізації, внаслідок чого її розвиток набув дивного зигзагоподібного напряму. Спроби модернізації щоразу "пробуксовували", а якщо і здійснювалися, то важко і на зовсім іншій основі, ніж на Заході. Модернізація в Росії здійснювалася "згори", за імперською моделлю, вибірково. Модернізувалися, головним чином, військова техніка і необхідні для цього галузі. Розвиток промисловості не приводив до збільшення громадянських свобод. Навпаки, це супроводжувалося ще більшим уярмленням населення. Вільнодумство неухильно викорінювалося. Новації частіше приймалися і поширювалися для затвердження старих структур і цінностей, що перетворювало модернізацію у традиціоналізуючий її тип. Інакше кажучи, модернізація здійснювалася в основному на рівні засобів при ігноруванні необхідності відповідного зрушення в цінностях. Багато особливостей історичного розвитку Росії підтверджують: вона є проміжною цивілізацією, тобто перехідною формою від традиційної статичної до нетрадиційної динамічної цивілізації, яка виявилася неспроможною завершили цей перехід. Проміжна цивілізація є конфліктною, оскільки в ній постійно відбуваються зіткнення між обома типами цивілізації. Раз по раз робляться спроби побудувати форми переходу між ними, стерти суперечності між протилежними цінностями, зразками, нормами, притаманними традиційному і нетрадиційному суспільствам. Один за одним відбуваються болісні "прориви" до нетрадиційної цивілізації. Вони не завершуються успіхом, а приховують у собі більше або менше "відкочування" назад.
Жовтнева революція 1917 р. може розглядатися як реакція широких мас, які ще не позбулися ілюзій докапіталістичного суспільства і злякалися наступу нової, нетрадиційної цивілізації в її початкових, грубих і навіть жорстоких формах. Після намагання модернізувати країну, було досягнуто її архаїзації, коли створена система (радянська) дуже нагадувала за своїм характером деспотію Стародавнього Сходу. Так, східні цивілізації складалися за умов спершу повної відсутності, а потім другорядної ролі приватновласницького начала, альтернативою якому була влада-власність і державний спосіб виробництва, коли додатковий продукт належав правлячому дому, який був єдиновладним власником і розпорядником додаткового продукту у загальнодержавному масштабі. Благо соціуму або держави сприймалося тут як верхівка системи цінностей. Звідси - і традиційний акцент на збереженні існуючої жорсткої норми, на варті якої стояв жорстокий механізм відбору та адаптації інновацій. Для типово східних деспотій також було характерним:
o забезпечення сталого соціального порядку;
o переважаюча роль адміністративно-командних зв'язків;
o розробка релігійних норм і конформного морального стандарту;
o гарантування прожиткового мінімуму населення за умов мінімуму особистого вибору індивіда;
o панування відносин перерозподілу;
o вироблення стимулів до ідентифікації, а то й злиття людини із системою;
o людина - член певної общини, де люди пов'язані солідарними відносинами;
o стримування деструктивної для існуючої системи приватновласницької підприємницької діяльності;
o уміле спрямовування ініціативи й енергії індивіда в релігійне або інше русло, започатковане владою;
o відсутність орієнтації на індивідуалістичні, приватновласницькі, приватноправові норми та цінності.
Якщо поставити питання: "Чи були перелічені ознаки типово східної деспотії характерними для радянського ладу, який позиціонував себе як найпередовіший в історії людства?" - то відповідь буде позитивна.
Проміжна цивілізація характеризується не тільки феноменом "розколу", але й прагненням до синтезу різних культурних начал, або, якщо скористатися терміном мексиканського філософа Л. Сеа, до "культурної метисації". Разом із тим для подібних цивілізацій характерною є ідея своєрідної "переваги відсталості". Наприклад, мексиканський мислитель X. Васконселос бачить перспективу Латинської Америки в тому, що "ми з більшою легкістю, ніж представники інших культур, сприймаємо чужинців. Внаслідок цього наша цивілізація з усіма її дефектами може бути обрана історією як знаряддя творення ... людини нового типу. Стосовно Росії, то схожа ідея "переваги відсталості" і "вселюдської місії Росії" проходить через усю її національну суспільну думку від П. Чаадаєва, народників і більшовиків до сучасних гуманітаріїв. Слід зауважити, що частково подібні амбіційні ідеї виконують компенсаторну роль.
Хоча кожна цивілізація є унікальною, проте за деякими схожими рисами ми можемо всі сучасні цивілізації умовно об'єднати у дві групи або гілки. Західна гілка - західна цивілізація або західноєвропейська і Північно-Американські цивілізації. До неї тяжіють проміжні цивілізації - латиноамериканська і російська (євразійська, православна). Східна (незахідна) гілка: цивілізації індійська (індо-буддійська), китайська, японська (інколи їх об'єднують і говорять про конфуціанську цивілізацію), арабо-мусульманська. Щодо Чорної Африки єдність у думках відсутня. Деякі вчені вважають, що тут цивілізації зараз немає. Інші називають її тропікоафриканською цивілізацією. Австралія є відгалуженням західної гілки: вона тривалий час була колонією Великої Британії і досі входить у Співдружність націй, очолювану Англією. Автохтонне ж населення власної цивілізації не створило.
Цивілізації західної гілки об'єднує те, що всі вони християнські. Хоча їхні культури формувалися під впливом різних напрямів у християнстві -католицизму, протестантизму, православ'я. Слід наголосити, що із зазначених цивілізацій лише західна, індійська, китайська й ісламська є культурно самодостатніми: вони виростали з оригінальної власної культури, розвивалися разом із нею і на її ж ґрунті.
Порівняно з ними японська, євразійська, латиноамериканська цивілізації є культурно несамодостатніми. Вони сформувалися головним чином внаслідок перенесення на новий чужорідний соціокультурний ґрунт уже розвинених релігій. У випадку Японії - буддизм і конфуціанство. У випадку Латинської Америки - католицизм із Європи. У випадку євразійської цивілізації - православ'я із візантійської цивілізації (зараз не існує). Для власного розвитку ці цивілізації зазвичай постійно потребували нових культурних імпульсів, так би мовити, "культурного живлення" з боку інших цивілізацій: Японія - тривалий час від Китаю, а починаючи з другої половини XIX ст. і донині - від Заходу. Євразійська цивілізація - спочатку від Візантії, згодом - від Європи.
Цивілізації західної і незахідної гілок дуже відрізняються. У пошуках відповіді на питання, які фактори зумовили специфіку цивілізацій, на перший план висуваються природні і релігійні, які пов'язані між собою і певним чином взаємозумовлені. Переважна більшість незахідних цивілізацій виникла раніше західної. Вони з'являлися в умовах дуже теплого клімату з могутньою рослинністю. У жителів південних країн - менше потреб, аніж у жителів Півночі (врожаї кілька разів на рік, тобто не треба дбати, аби вистачило їжі до наступного врожаю, будувати тепле житло і турбуватися про опалення в холодні місяці, про теплий одяг тощо). На Півдні основні потреби задовольнялися головним чином у спільній сільськогосподарській праці і значною мірою за рахунок продуктів природи. Потреби у продуктах, ремесла мали другорядне значення. Найпростіші сільськогосподарські знаряддя, а також домашній реманент не зазнавали суттєвих змін і передавалися від покоління до покоління. Ще одна особливість - іригація, яка теж дуже залежала від природних умов. Тобто головне - пристосуватися до природи. Це зумовило екстенсивну суспільно-виробничу технологію - тип господарської взаємодії людини з оточуючим середовищем. Так, першою пральною "машиною" на Сході був водоспад: під його струмені клали білизну, і вода вибивала з неї бруд.
На Заході людина дійшла до того, аби використовувати ультразвук у пранні білизни, а енергію брати з електричного струму, який дають атомні електростанції. Тобто не тільки пристосування до природи і використання того, що вона дає, а намагання йти вглиб. У наведеному прикладі - використання енергії розщеплених атомів, що свідчить про прагнення підкорити собі сили природи, пристосувати її до людських потреб, тому суспільно-виробнича технологія на Заході має інтенсивний характер. Значною мірою через те, що умови виживання на Заході були набагато складніші, навіть у Середземномор'ї, де виникли перші західні цивілізації - грецька і римська. Дійсно, там досить тепло, але врожаїв кілька разів не рік не збирають через сезонність. Ґрунти дуже тверді з великою кількістю каміння. Великих річок з розливами, як у Єгипті, немає. Тут існувала нагальна потреба докладати набагато більше людських зусиль, ніж у східних цивілізаціях.
Якщо порівнювати природно-кліматичні умови, у яких існували й існують західні і незахідні цивілізації, то для незахідних притаманна більша залежність від примх природи: розливів річок, сезонів опадів і посух, руйнівних землетрусів, після яких необхідно відновлювати іригаційні споруди і житла. Усе це потребувало спільних узгоджених зусиль великих мас людей, від яких залежало й виживання окремих осіб. Можна припустити, що ці обставини вплинули ще на один найважливіший фактор, який зумовлює специфіку західних і східних цивілізацій, - а саме релігійний. Головна відмінність між ними зумовлюється різним розумінням співвідношення між Богом, Світом і Людиною, що проявляється у відмінностях між релігійними "картинами світу".
У східних релігіях Бог, Світ і Людина - це, по суті, одне і те ж. Світ є божественним, упорядкованим через божественний Світовий Закон (Дао в Китаї, Дхарма в Індії), який не залежить ні від людей, ні від божеств, але визначає походження, зміст і порядок речей у світі, місце кожної людини, долю усього світу і долю кожного індивіда. Кожна людина - це лише структурна частинка такого світу. І її призначення одне: бути саме цією частинкою. А це означає, що все її життя зводиться до виконання обов'язку, який випливає з її місця. Виконання ж обов'язку вимагає дотримання численних норм і правил поведінки практично на кожному кроці: у стосунках з вищими й нижчими, старшими і молодшими, чоловіками і жінками, у господарській сфері, у стосунках із владою, з божествами тощо. Людина включається у жорстко впорядковану структуру божественного світу і не може змінити і свого місця в цій структурі.
У західних релігіях (різних напрямах християнства) Бог, Світ, Людина - це різні інстанції. Світ створений Богом-творцем, залежить від нього, може бути Богом знищений, але сам не має внутрішнього божественного змісту, тобто Світ є небожественним. Людина створена Богом з праху земного, тобто її фізична природа така ж як і в решти світу. Однак людина створена за образом і подобою Божою і має від Бога безсмертну душу. Отже, людина, хоч і не рівна Богові (це тільки його творіння), але має дещо близьке до нього. Це означає, що людина стоїть над світом, але під Богом. Оскільки людина за своєю суттю не збігається ні зі Світом, ні з Богом, то вона й не включається в якусь божественну структуру. Вона призначена панувати над світом як богоподібна істота (панування над природою - це є суть інтенсивної суспільно-виробничої технології). Однак у цьому пануванні, а також у сподіванні на своє вічне спасіння вона залежить від Бога і покладається на нього, підзвітна йому.
У зв'язку із цим різниця між східними і західними цивілізаціями полягає також в організації життя людини і суспільства. Оскільки східні релігії розглядають людину як "гвинтик" величезної "машини Світу", яка без виконання приписів може функціонувати "не так", що може призвести до всезагальної загибелі то в житті людини і суспільства спостерігається жорстка регламентація на основі релігійних норм і правил. Так, мусульмани, незалежно від країни проживання, вважають праву руку чистою, а ліву нечистою і миють відповідно своє тіло. Існують приписи щодо того, як пити воду, а також як ставитися до представників влади - як до різного рангу намісників вищих сил на землі тощо. У християнстві Бог для спасіння людини не встановлює для неї численних норм і правил поведінки. Людина має для цього сама уподобатися Ісусові Христу у своїй поведінці і думках. Проте вона має це вчинити сама, зробити свій вибір, бо Сатана увесь час спокушає її різними гріховними речами. Отже, у підсумку лише в західних, християнських цивілізаціях людина у своєму суспільному житті (приватному або соціальному, економічному, політичному) постає відносно самостійною, вільною. У неї є вибір, тобто людина - це особистість. І це вважається найвищою цінністю. На Сході такого немає. Інтереси окремої людини - ніщо. Бо головне - це спільнота та її інтереси.
Із цього випливають інші цінності, ставлення до яких на Заході і Сході дуже відрізняється. Люди Заходу найвищими вважають такі цінності:
o динамізм, орієнтація на новизну;
o раціоналізм у поєднанні з екстравертивністю;
o найвища цінність - людська особистість, а отже, настанови на її автономію, індивідуалізм;
o повага до приватної власності;
o ідеали свободи, рівності, толерантності;
o переконаність у перевагах демократії над усіма іншими формами політичного устрою.
І вони ладні "нести демократію" тим народам, які досі не розуміють останнього. Авантюрою була спроба американців "принести демократію" до Іраку на початку 2000-х років. Там демократія непотрібна і сприймається як намагання зруйнувати ісламське суспільство. Щоправда, під гаслом "поширення демократії" ховаються інші американські інтереси, а саме: встановлення контролю над величезними запасами енергоносіїв - "крові" сучасної економіки. Загалом те, що цінується західними людьми, не розуміється людьми незахідних спільнот, тому що там зовсім інші цивілізаційні основи. Від початку - жорстка регламентація життя людини і суспільства на основі релігійних чи санкціонованих релігією норм і правил, які не змінюються упродовж тисячоліть. Там панує не спрямованість до новацій, а традиціоналізм, низька рухливість і слабка різноманітність усіх форм людської життєдіяльності.
Певною мірою роль стримуючого фактора відігравала держава. Східні суспільства за колосальну роль держави в житті людей називають статистськими (державними). їм притаманний винятково вертикальний характер зв'язків, замкнених на владних структурах, на прошарку управляючої бюрократії, яка, у свою чергу, замикалася на монарху-деспоті. Влада останнього не обмежувалася ніким і нічим, більше того, освячувалася як дана богами. Незалежні від неї суспільні зв'язки не розвивалися. Існував патримоніальний тип держави (від лат. patrimonio - батьківська власність, що переходить у спадщину, тобто вотчина). Держава в особі правителя фактично була верховним власником землі, води, інших ресурсів, а відтак - і самих людей даної країни. Хоча формально правитель вважався лише інструментом у руках найвищих, божественних сил, яким у підсумку й належав створений ними світ. Такий принцип суспільного устрою, коли в одних руках зосереджуються влада і власність, називається "влада-власність". Держава (правитель і чиновництво) упорядковувала життя суспільства, часто організовувала і контролювала весь виробничий процес, розподіляла і перерозподіляла вироблений продукт. Наприклад, у Стародавньому Єгипті у визначені жерцями дні перед людьми з'являвся фараон із золотими знаряддями праці, що символізувало початок сільськогосподарських робіт. Його чиновники керували виробничим процесом: одні наглядали за працею на зрошуваних землях, інші обраховували зібраний урожай або вироблену ремісниками продукцію, треті зберігали вироблене на державних сховищах, четверті дбали про те, щоб люди не вмирали з голоду, бо найбіднішим виділялося збіжжя, як це робилося і в Іраку на межі XX-XXI ст., коли злидарям у скрутних обставинах держава виділяла по мішку рису. Коли така деспотична держава гинула, то зазвичай руйнувалося і все господарське життя країни, починалися численні міжусобні війни за виживання, голод, епідемії тощо. І це тривало доти, доки владу не переймала якась інша династія, що відновлювала державу на попередніх засадах. Чимало таких прикладів можна знайти, скажімо, в історії Стародавнього Китаю. Навіть коли великі імперії розпадалися на частини, кожна з них відтворювала деспотію в мініатюрі.
На противагу індивідуалізму Заходу Схід плекав комунальність або общинність, общинний тип соціальної організації. Основною одиницею суспільної (соціальної й економічної) організації була сільська землеробська община. Община - це територіальне об'єднання великих патріархальних сімей. Історично вона була природною формою кооперування праці, виникала і ставала надзвичайно стійкою там, де для спільного виживання були необхідні колективні трудові зусилля - або на роботі на зрошуваних ланах (особливо при вирощуванні рису, де суворо регламентується відведення води з полів), або при очищенні полів від чагарників, або у відновленні зруйнованих негодою жител. Община була неподільним цілим, вона колективно розпоряджалася землею і водою, наданими державою в користування за виконання певних обов'язків, утримувала ремісників, сторожу та ін. Таким чином, вона визначала не лише господарську діяльність общинника, а й усі інші сфери його життя: скільки землі і як довго перебуватиме в його тимчасовому користуванні, як будуватимуться відносини із владою (сплата податків відбувалася на основі кругової поруки), як буде дотримано культ, релігійні норми і правила. Взагалі існував жорсткий контроль з боку громади за поведінкою й особистим життям усіх її членів. Як самодостатня община тяжіла до замкненості (автаркії), зведення зовнішніх зв'язків до мінімуму.
В економічній сфері поєднання патримоніальної держави й общини формувало особливий, так званий азіатський спосіб виробництва, сенсом якого була державна система сільських землеробських общин. Його ще називають державним способом виробництва. Держава стає верховним власником засобів виробництва і виробленого продукту, а община - державним інструментом в організації самого процесу виробництва (згадаймо колгоспи і радгоспи Радянського Союзу, який, як уже зазначалося, насправді був відтворенням типово стародавньої східної деспотії). За таких умов приватній власності, особливо на землю, місця не було, а основним методом управління був примус. Політична організація східних цивілізацій мала форму деспотій, у яких здійснювалося абсолютне переважання держави над суспільством, а соціальне життя будувалося на принципах колективізму, що, власне, також е примусом у ставленні до окремої особистості.
У світоглядному плані на противагу людській активності, свободі зробити власний вибір, сміливості кинути виклик обставинам у пізнанні і змінюванні оточуючого середовища в усіх його проявах, яка стає провідною на Заході від часів Ренесансу, на Сході панують уявлення про повну несвободу людини, визначеності наперед усіх дій і вчинків силами природи, соціуму, богів, а не самою особистістю, якої, власне, там і не існувало. На противагу західному раціоналізму - спокійне споглядання, містичне єднання з природою, а не її перетворення за власними бажаннями, зосередженість на внутрішньому духовному житті, тобто інтровертивний характер психіки, незворушність. Сенсом людського існування на Сході є духовне самовдосконалення, відповідь на питання: "Як "я" зливається із гармонією Космосу?", а не егоїстичний прагматизм Заходу з його бажанням перетворити навколишній світ і підкорити його собі. При загальній соціоцентричності індивідуалізм, тобто визнання унікальності кожної людини, її претензії на це розцінювалися як зло.
Слід наголосити, що духовність е тією "пружиною", що продукує всі види діяльності. її сутність визначають цінності, зумовлені тими чи іншими домінуючими релігіями. Системи цінностей є основою цивілізацій, визначають їх "генотип". Наразі не зайвим буде нагадати, що цивілізація є власне соціальною організацією суспільного життя, що характеризується загальним зв'язком індивідів або елементарних соціальних утворень (напр. общин) з метою відтворення суспільного багатства, що забезпечує її існування та прогресивний розвиток. Що ж забезпечує загальний зв'язок, внутрішню цілісність і неповторність кожній цивілізацій Внутрішню цілісність і неповторність надає людина з певним менталітетом і відповідною до нього соціальною поведінкою.
Що таке менталітет? Існує чимало визначень, за основу можна взяти зокрема таке: менталітет - це психологічна детермінанта поведінки мільйонів людей, за будь-яких обставин вірних своєму "коду", що історично склався, певна інтегральна характеристика індивідів, сукупність їхніх уявлень, поглядів, відчуттів, яка дає можливість визначити своєрідне бачення цими людьми оточуючого світу і пояснити специфіку їх реагування на нього, поведінки в ньому.
Часом менталітет розглядають як етнопсихологічний феномен. Тоді говорять про національний менталітет, або національний характер, - світ ідей, моральних норм, духовного і психологічного складу нації, народу. Менталітет може бути соціокультурно диференційований. Тоді йдеться про ментальність - систему образів й уявлень соціальних груп, усі елементи якої тісно взаємопов'язані і функції якої - бути регулятором їх поведінки і буття у світі (для пор.: студентська ментальність і ментальність управлінців або бюрократів). І про менталітет, і про ментальність можна сказати, що це - механізми мислення, що не усвідомлюються, але відображаються у поведінці. І менталітет, і ментальність розчинено в культурі та буденній свідомості. Вони часто не усвідомлюються людьми, які мають саме таке бачення світу. Тим часом вони виявляються в їх поведінці і висловлюваннях начебто опріч їхніх намірів і волі. Менталітет і ментальність виражають не так індивідуальні настанови особистості, як позаособовий бік суспільної свідомості. їх можна умовно назвати колективними уявленнями, колективним баченням світу.
Усі аспекти і структури суспільного життя, у яке інтегровані люди в певній цивілізації, закріплюються в їхньому менталітеті як звичні зовнішні обставини. А незмінні принципи взаємодії з ними перетворюються у звичні стереотипи поведінки людей. Після цього вже сам менталітет маси людей оберігатиме цивілізацію від будь-яких глибоких змін, що вимагатимуть від людей змінити власні звички свідомості, мислення, діяльності. Таким чином, цивілізація і менталітет багатьох людей зміцнюють і консервують одна одного. Найяскравіший приклад - арабо-мусульманська цивілізація в минулому і нині. Отже, цивілізація формує менталітет, а менталітет зміцнює цивілізацію. При чому, навіть якщо людина не сповідує жодної релігії, вважає себе атеїстом, все одно, належачи до тієї чи іншої цивілізації, вона є носієм відповідного менталітету, зумовленого пануючою релігійною картиною світу. З релігійною картиною світу, а також з особливостями природного середовища, пов'язані практично всі відмінності між Заходом і Сходом. Наприклад, відмінність у розумінні цінності часу. У цивілізацій східної гілки - відсутність його або уявлення про його циклічність. Тобто час рухається по колу, "Усе незмінне під Місяцем". Куди поспішати, якщо все заздалегідь визначене Аллахом? Тому таке ставлення, наприклад, у Туреччині. Коли турок каже: "Завтра", це треба розуміти, можливо завтра, а може через місяць, а можливо й ніколи. На дорікання з боку сторони, що чекала на виконання обіцянок у певний час, зазвичай відповідають: "Очевидно, не було на те волі Аллаха!", й особиста непунктуальність тут ні до чого. Якщо заглибитися в оцінці зазначеного прикладу в теоретичну площину, то виявиться: розуміння цінності часу пов'язане з підвищеним динамізмом життя людини Заходу, що зумовило її переконання в першості ідеї прогресу, невпинного швидкого руху вперед і вгору на противагу уявленню про рух по незмінному колу.
Вважається, що Україна прагне повернутися до сфери європейської цивілізації, де пунктуальність дуже цінується. Проте це не просто. Існують "народи між цивілізаціями", які знаходяться у "лімітрофі" (проміжний простір між суперетнічними системами або утвореннями імперського типу) або "лімесі" (нестійкі окраїни імперій або цивілізацій). До них деякі автори, зокрема В. Цимбурський, відносять частину країн Східної Європи, балка-но-дунайський регіон, Кавказ, Центральну Азію та інші регіони. До таких територій належить й Україна, що здавна опинилася на
перехресті цивілізацій і зазнала та продовжує відчувати на собі їхній вплив.
Отже, ментальні структури посідають чільне місце в переліку факторів, що визначають суть цивілізації, її неповторну своєрідність. Окрім того, до них належать:
o географічне або природне середовище;
o система ведення господарства (визначається суспільно-виробничою технологією, етосом праці, зумовленим дією релігійних чинників, домінуючими формами власності);
o соціальна організація;
o політична система;
o духовні цінності;
o релігія або ідеологія, яку піднесено до рівня релігії (марксизм-ленінізм на певному етапі історії російської цивілізації або конфуціанство в історії Китаю).
Деякі дослідники називають й інші фактори, але вони є похідними від зазначених.
Місце кожного масштабного цивілізаційного центру на світовій арені в різні епохи залежить від факторів двоякого роду. З одного боку, це об'єктивні матеріальні параметри: територія, природні ресурси, клімат, народонаселення. З іншого боку, діють суб'єктивні, мотиваційні фактори: спосіб виробництва, соціальна структура, система духовних цінностей. Роль тих й інших не завжди однакова. Історія має чимало прикладів, коли значний матеріальний потенціал залишався, подекуди, нереалізованим, оскільки відсутні рушійні сили, стимули до його використання. У свою чергу, саме певні рушійні сили, стимули можуть компенсувати обмеженість матеріального потенціалу. Не випадково ж склалася приказка: "Росія - країна, де є все, і нічого немає, а Японія - країна, де нічого немає, і є все". Відкритим залишається питання: "Що є і чого немає в Україні?"
Перші цивілізації в історії людства виникли на межі IV і III тис. до н. е. Якій із них віддати першість - складно сказати, тому частина істориків вважає, що вона належить цивілізації Месопотамії, другі - Стародавнього Єгипту, треті схиляються до думки, що процеси реалізації передумов у принципову нову - вищу соціальну організацію, відбувалися в зазначених регіонах Стародавнього Сходу одночасно. Ці цивілізації, безперечно, належать до типу первинних, оскільки вони виросли безпосередньо з первісності і не спиралися на попередню цивілізаційну традицію. До того ж однією із характерних особливостей первинних цивілізацій є те, що в них відчувається потужний фактор первісних вірувань, традицій і форм соціальної взаємодії.
Первинні цивілізації (а це не тільки месопотамська та єгипетська, але й інші, що виникли в давнину, і частина з них існує й донині, напр. індійська або китайська) сформувалися у схожих кліматичних умовах. їх зона охоплювала територію із тропічним, субтропічним і частково помірним кліматом, середньорічна температура яких була досить високою - приблизно + 20 градусів за Цельсієм. Лише через кілька тисячоліть зона цивілізації почала поширюватися на північ, де природа суворіша. Таким чином, для виникнення цивілізації потрібні були певні сприятливі природні умови, які виявилися найкращими в долинах великих річок. З огляду на це перші цивілізації також називають річковими.
Різні підручники з історії Стародавнього Сходу починаються або з розповіді про суспільства Месопотамії, або Єгипту. Певний час існувала думка, що історія починається в Шумері - території Межиріччя, були навіть монографії з подібною назвою. У цьому відобразилася теорія моноцентризму, яка вважала цю землю колискою людської цивілізації, звідки імпульси пішли в різних напрямках, що призвело до виникнення інших високорозвинених суспільств. Проте в наш час ця концепція не підтримується, оскільки вважається, що інші цивілізації виникали самостійно.
Упродовж тривалого часу Месопотамія та Єгипет, як два великих цивілізаційних центри, домінують у хронології і можуть розглядатися в певній ізоляції. Однак їх історія не є повною історією Стародавнього Близького Сходу, не кажучи вже про Стародавній світ. Після 2000 р. до н. е. пересування інших народів уже розбивали його структуру. Згодом центри цивілізації виникали в інших місцях. Однак, зважаючи на зрозумілу специфіку курсу для студенів неісторичних спеціальностей, древня історія буде представлена через оповідь про цивілізації Межиріччя та Нілу - найзначніші у стародавні часи.
Межиріччя двох великих річок - Тигру та Євфрату - давньогрецькі географи називали Месопотамією. У наш час це приблизно територія сучасного Іраку. Обидві ріки беруть початок у горах Туреччини, яка, до речі, розмірковує над тим, щоб при розв'язанні курдської проблеми змінити напрямок їх течії, повернувши туди, де власна земля потребує більшого зрошення. Ця обставина є джерелом особливої напруженості в сучасних міжнародних відносинах, які дедалі більше зазнають тиску ресурсних проблем.
Здавна ріки давали життя тим, хто оселявся на їх узбережжі. Сухопутні маршрути Месопотамії з давніх-давен простягалися Євфратом, оскільки береги Тигру - місцями круті і важкодоступні. На північ від Стародавнього Вавилону земля вирівнюється у безплідні простори, пустеля продовжується і на південь, а ще південніше поступається території боліт, лагун, очеретяних берегів. На крайньому півдні ріки впадають у Перську затоку. Ріки поєднували різні райони країни і створювали умови для торгівлі всередині неї та з сусідами, проте використовувати всі ці переваги було непросто. Русло ріки часто змінювалося, розливи знищували поля і те, що на них росло.
Ця територія від початку вирізнялася багатством флори і фауни, а також етнічною багатоманітністю: сюди внаслідок міграцій прийшло чимало різних племен і народів, які змушені були жити і взаємодіяти, що призводило до культурного взаємозбагачення. Таким чином, це міжконтинентальне перехрестя мало найбагатший генетичний фонд. На південь прийшли шумери - землероби І містобудівники, які, очевидно, мігрували зі сходу. Не пізніше IV тис. до в. е. виникли їх перші поселення, згодом були закладені кілька міст на крайньому півдні Месопотамії, що став відомим як Шумер. Просуваючись на північ, шумери увійшли в контакт із семітськими кочовими племенами, які сприйняли шумерську культуру і перейшли до міського способу життя. У цьому регіоні мешкали не тільки шумери І семіти, а й інші племена - аморейські, арамейські тощо. Проте вважається, що саме завдяки шумерам Месопотамія стала джерелом цінностей і технологій, які фундаментальним чином вплинули на суспільства безпосередніх сусідів, як на заході, так і на сході.
Від самого початку географія здійснювала глибокий вплив на еволюцію месопотамської цивілізації. Земля тут була пласкою і родючою, однак ведення сільського господарства було можливе лише за умов іригації та хорошого дренажу (цивілізації великих річок деякі дослідники називають іригаційними). Хоча ріки щороку розливалися, затоплюючи береги, улітку ґрунт від спеки ставав твердим, наче камінь. Місцеві жителі навчилися будувати канали, аби відводити зайву воду і створювати її запаси на посушливий період. Це дозволило обробляти набагато більше земель. На зрошуваних ланах навіть розмір зернини ставав удвічі більшим. Обробляли землю за допомогою рала, на якому незабаром з'явився металевий леміш. Орали на биках. Крім великої рогатої худоби, розводили кіз й овець.
На берегах великих рік і їхніх приток будувалися міста. Ріки також постачали рибу - головний елемент раціону городян (деякі дослідники наголошують на провідній ролі саме цього продукту для сприяння розвитку структур головного мозку, а отже, розумової діяльності людини), а також постачали тростину і гливу для будівництва. Оскільки ця місцевість бідна на камінь, то глиняна цегла, найчастіше невипалена, стала основним елементом месопотамської архітектури. Пізніше ця обставина призвела до того, що практично не залишилося решток стародавніх будівель, бо під дією спекотних вітрів вони розсипалися на порох.
Ріки підтримували життя і водночас були потужною стримуючою силою, особливо стосовно політичного розвитку Шумеру (дуже невелика за розмірами площа - близько 15 тис. кв. км), перетвореного в географічний лабіринт. Між ріками, протоками, іригаційними каналами простягалася відкрита пустеля або болота, де нишпорили кочові племена. Спілкування між ізольованими містами було складним і часом небезпечним. Проте на середину IV тис. до н. е. тут виникають перші надобщинні політичні структури у формі міст. Певною мірою саме через обставини існування, про які йшлося, кожне шумерське місто стало державою, яка була незалежною від інших і стояла на варті своєї незалежності. На початку III тис. до н.е. у південній частині Межиріччя вже існувало кілька таких перших державних утворень - міста Ур, Лагаш, Урук, Ніппур та ін. Поява нових міст була проявом, з одного боку, зростання чисельності населення, з іншого - свідченням успішності сільського господарства, а також зростання паразитизму. Літературна традиція відчуження села від міста присутня вже у Старому Завіті. Проте міське життя передбачає і нову інтенсивність культурної творчості, і нове прискорення розвитку цивілізації.
Зазвичай міста розташовувалися на пагорбах і були оточені стінами. У кожному з них мешкало близько 40-60тис. осіб. Кожному місту, яке претендувало на те, щоб об'єднати країну, протистояли інші міста. Внаслідок цього політична історія Шумеру - це історія майже перманентної війни. Досвід м. Ніппур свідчить про те, якими складними були умови: на одному з етапів Ніппур був завойований 18 разів упродовж 24 років. З іншого боку, політична історія того часу знала й інші феномени, а саме спроби соціальних реформ. Так, у Лагаші, що претендував на домінуюче становище, у другій половині III тис. до н. е. за правління Уруінімгіни (2318-2312 рр. до н. е.) були проведені важливі перетворення, які є найдавнішими в історії відомими правовими актами в галузі соціально-економічних відносин. Там було проголошено гасло: "Нехай сильний не кривдить вдів і сиріт!". Простому люду робилися поступки: зменшена плата за виконання релігійних обрядів, скасовані деякі податки з ремісників, зменшена повинність на зрошувальних спорудах. Було відновлено судову організацію в сільських общинах і передбачався захист від лихварської кабали тощо. Однак незабаром розпочалася чергова війна і переможець скасував запроваджені реформи.
Основою життя в Месопотамії було землеробство, що базувалося на розвиненій іригаційній системі. Як і в інших країнах, від Паміру до Нілу, культивування злакових складало основу осілого способу життя, починаючи від найдавніших поселень. Сіяли ячмінь, емер, пшеницю і просо, а також льон. Месопотамія була країною ячменю, пива і сезамової олії, тоді як згодом західніше - у районі великого Середземномор'я - утворилося "культурне коло" пшениці, вина й оливкової олії. Можливо, мають рацію ті сучасні дослідники, які вказують на впливи особливостей харчування на ментальні, а отже, поведінкові характеристики людей, що утворювали відмінні культурно-історичні спільноти (цивілізації). У Стародавній Месопотамії - монотонність звичайного меню, що складалося із кашеподібних страв зі злакових, до яких додавалися пряні рослини і насіння. Фінікова пальма давала найпоширеніші солодощі. Додатком, хоча й нечастим, служили продукти тваринництва і птахівництва. Шумери навчилися варити пиво, причому існувало чимало його сортів, а про якість належним чином дбали. У разі ж, коли пивовар виробляв неякісний продукт, особливо якщо розводив пиво водою, його замуровували в діжці із зіпсованим пивом.
Розвивалися ремесла, особливо великих успіхів досягла металургія, хоча заліза ще не знали. На початку III тис. до н. е. почали виготовляти бронзові знаряддя, які до кінця наступного тисячоліття, коли в Месопотамії почався залізний вік (тисячний рік до н. е. з великою натяжкою можна вважати вододілом між бронзовим і залізним віком, оскільки довго ще чимало народів продовжували жити в культурі бронзового віку), залишалися основними металевими знаряддями. Для одержання бронзи до розплавленої міді додавали невелику кількість олова. Із середини ІІІ тис. до н. е. для виробництва посуду почали використовувати гончарне коло. Найцінніші глеки вкривали емаллю та глазурували. Велася міжнародна торгівля. Шумери переважно продавали вовну, зерно, фініки. Вартість передавалася у мірах зерна або срібла до приблизно 2000 р. до и. е. Квітнув бартер. Проте навряд чи можна говорити про справжню торгівлю, оскільки продукція ремесел частіше не продавалася, а розподілялася можновладцями, як це можна побачити в централізованому обліку товарів у шумерських храмах.
При тому, що клімат у цьому регіоні досить сприятливий (існує уявлення, що саме тут існував райський сад Едем), проте постійною загрозою були спустошливі повені - грандіозні розливи рік, які змивали цілі міста ледь не з усім населенням. Жах людей перед повенями опосередковано закарбувався в легенді про Великий потоп, що пов'язана саме зі Стародавнім Шумером. Біблійна легенда заснована на реальній основі, адже праотець іудеїв Авраам, за переказами, разом зі своїм народом перекочував із землі Шинеар, тобто Шумера, на північний захід. Народ Авраама узяв із собою один із варіантів древньої оповіді про Потоп, яка згодом, перетворившись в устах нащадків, потрапила до Священного писання давньоєврейською мовою. Зміст легенди усе ж не змінився. У найдавнішому в історії людства епосі про Гільгамеша, складеному в Месопотамії, можна прочитати, що улюбленець богів благочестивий Утнапішті (згодом його назвуть Ноєм) заздалегідь був попереджений богом про необхідність побудувати великий корабель, що й виконав. На корабель потрапила сім'я Утнапішті, худоба, звірі, а також ремісники-майстри. Усі вони пережили тривалу бурю й мандри по хвилях, а коли велика вода спала, зійшли на землю і життя продовжилося.
Проте суворе довкілля культивувало в месопотамців похмурий і навіть песимістичний дух. Уразливість перед стихійними лихами глибоко вплинула на їхні релігійні вірування. Вони намагалися умилостивити і заспокоїти богів, особливо божество - покровителя міста. Населення, що надихалося і спрямовувалося жрецтвом (яке з давніх-давен присвятило себе "розумінню божественних звичок" і мало свій зиск на посередництві між людьми та богами), зводило святині в центрі кожного міста, а потім будувало навколо них домівки. Найкращим засобом вшанувати божество вважалося створення святиш величезною і величною, оскільки, якщо божество матиме прекрасний храм, то воно двічі подумає перед тим, як насилати потоп або пильну бурю на місто. Тобто можна сказати, що для жителів Месопотамії важливим був пошук засобів захисту від небезпек від зовнішніх природних сил, а їхні боги, якщо можна так висловитися, були концептуалізацією елементарного намагання контролювати довкілля, аби якось протистояти раптовим бурям і потопам, гарантувати безперервність сезонних циклів.
Храм мав бути гідним бога, символізувати його силу і бути довговічним. Для його спорудження потребувалися спеціальні навички та матеріали. Для фундаменту підходило лише каміння, а для прикрас - тільки дорогоцінні метали й кольорова глазурована плитка. Оскільки месопотамцям доводилося імпортувати як камінь, так і метали, то спорудження храмів також стимулювало торгівлю. На будівництві впродовж дуже тривалого часу працювала велика кількість людей, більшість з них безоплатно. Результатом їх зусиль було зведення монументальної споруди (одна з ознак цивілізації), що свідчило не тільки про відмінність художньої культури (високорозвинене мистецтво - також серед принципових сфер цивілізації), але й про економічну потугу суспільства та силу організаційних можливостей державної влади (наявність держави для існування цивілізації обов'язкова). Першим зразком месопотамської монументальної архітектури від Ш тис. до н. е. стала масивна східчаста башта, що панувала над містом, відома в історії під назвою зіккурат. Це слово в перекладі означає "дім гори". Будівля мала бути схожою на гору, з якої до людей начебто з'являлися боги. Зіккурати складалися з кількох подібних до трапецій платформ, що звужувалися догори. На верхньому майданчику знаходилося невелике святилище - "житло бога".
Після спорудження зіккурату жрецтво брало на себе обов'язки дбати про нього й відправляти божественні ритуали. Городяни виділяли кошти на будівництво й утримання як храму, так і його жерців, надаючи для цього великі земельні ділянки. Жерці піклувалися про продуктивність храмових земель і священної худоби. Частина врожаю годувала й одягала їх самих і храмову обслугу. Частина приносилася в жертву богам, частина продавалася або обмінювалася задля отримання товарів, таких як дорогоцінні метали і камінь, необхідних для будівництва, ремонту і ритуалів.
Кількість божеств, яких ушановували в Межиріччі, була величезною. Кожне місто, кожний міський квартал, кожне більш-менш важливе селище мали свого божественного покровителя або покровительку. Деякі боги вшановувалися всюди, інші були місцевими. Хоча храми володіли великою часткою міської землі, проте не всією, і не жерці правили містом. Політичну владу здійснював цар (лугаль). Він водночас був керівником держави, верховним головнокомандувачем і верховним жерцем. Особа царя обожнювалася. На ранніх етапах історії цар зазвичай приходив до влади в ролі військового ватажка, обраного людьми. Він організовував регулярну армію, навчав її і вів на бій. Могутність царя і частота війн у Месопотамії швидко зробили правителя верховною фігурою в місті-державі, і царювання невдовзі стало спадковим. Символом статусу царя був палац, який суперничав за величністю із храмом. Такий палац мав вигляд світського житлового будинку із багатьма глухими, позбавленими вікон приміщеннями, які групувалися навколо подвір'я. Проте від звичайних світських приміщень палац відрізнявся велетенськими розмірами, багатством оздоблення. Обов'язковими були високі парадні зовнішні сходи, якими подібно божеству, піднімався правитель перед своїми підданими. Палац здіймався над містом, його оточували системою обвідних стін. Це була надійно захищена від ворогів фортеця. Місто, яке складалося із глинобитних будиночків і вузьких вулиць, стихійно розросталося навкруги, стелилося внизу. Такі типи і співвідношення архітектурних форм закріпилися на багато століть наперед.
Уже в ранній період шумерська міська знать жила в розкошах і багатстві, про що свідчать археологічні знахідки. У гробницях царів і цариць цінностей знаходили ще більше. Проте разом із царями ховали не тільки гори золотих і срібних виробів, але й багато людей, призначених служити своїм панам після смерті. Розташування скелетів, знайдених у відкритих похованнях, виключає ймовірність насильства, ймовірно, люди приймали якусь отруту і лягали навколо небіжчика "у декоративному порядку", аби разом із ним перейти в інший світ. І таких супутників нараховувалося чимало: у гробниці царя Абарги було виявлено 65 чоловічих і жіночих скелетів, у гробниці його дружини цариці Шубад - 25.
Шумери заклали основні соціальні, економічні й інтелектуальні моделі месопотамської цивілізації, проте незважаючи на культурні переваги, тривалі війни виснажили їх силу. Приблизно в 2331 р. до н. е. семітський вождь Саргон підкорив Шумер і створив свою імперію, а ще в 2334 р. до н. е. вів став царем нового утворення - Аккаду. Дослідники припускають, що ім'я "Саргон" було прийнято ним лише після сходження на престол, оскільки воно означає "істинний цар". Особистість цього правителя ще за життя була оповита великою кількістю легенд: що черпальник води знайшов немовля у кошику із тростини на березі річки; що майбутній цар виріс у бідності; що спочатку був садівником, до того часу, як у нього закохалася богиня і зробила його спочатку правителем Аккаду й аккадців, а потім - Шумеру і шумерів. Ставши царем, Саргон І очолив кілька вдалих військових походів і створив першу імперію на Близькому Сході, що простяглася "від Верхнього моря до Нижнього" (від Середземномор'я до Перської затоки). Вважається, що саме він створив першу в історії регулярну армію, яка була дуже боєздатною, що підтверджено вдалими завоюваннями. Вона складалася лише із 5400 осіб, які, за переказами, кожного дня обідали за одним столом із царем. Цей факт підтверджує: добробут вояків залежав від царя, який хотів бути впевненим, що його не зрадять люди, з якими він щоденно розділяв їжу. Цар дбав і про внутрішній устрій своєї держави. При ньому, зокрема, у загальнодержавному масштабі було налагоджено зрошувальну систему, запроваджено єдину міру мір та ваги тощо. Імперія Саргона поширила месопотамську культуру по усьому Благородному Півмісяцю - поясу багатої сільськогосподарської землі, що сягав від Месопотамії на сході через Сирію
- до Єгипту на заході. На Стародавньому Близькому Сході розвинулася універсальна культура, яка в основі була месопотамською, проте із додатками традицій, генія і способу життя інших народів.
Незважаючи на те, що імперія Саргона була величезною, вона проіснувала лише кілька поколінь: правління його самого і ще п'яти царів із його династії, яка перебувала при владі трохи менше, ніж півтора століття. Напад приблизно в 2220 р. до н. е. гірських племен гутіїв, які жили на півночі, призвів до розвалу усього царства. Семіти зазнали невдачі у розв'язанні проблем, зумовлених патернами месопотамської географії і демографії, бо так і не спромоглися міцно об'єднати Шумер і Аккад. Це завдання - об'єднати Месопотамію політично і культурно - випало на долю іншого народу. У 2003 р. до н. е, у боротьбі за домінування перемогли амореї - народ, що мігрував з Аравії й оселився на землях середньої течії Євфрату. Приблизно в 1894 р. до н. е. вони створили самостійну державу зі столицею у Вавилоні. Повна назва міста була "Бабілі маркас шаме у ірсітім", що перекладалося як "Вавилон - пуп неба і землі". Історія знає чимало подібних прикладів егоцентризму. І досі китайці називають свою країну "Серединною", тобто такою, що знаходиться в центрі Всесвіту. А громадяни Сполучених Штатів Америки вважають саме свою країну "пупом землі", що позначається на зовнішній політиці держави. Вавилон скористався надзвичайно сприятливим географічним розташуванням й ідеально підходив для виконання ролі столиці Месопотамії. Він домінував у торгівлі Тигром та Евфратом: уся комерція між Шумером й Аккадом не минала його. Вавилонські купці мандрували до Ассирії і далі до Вірменії Тигром, а Євфрат вів їх до Сирії, Палестини, Середземномор'я. Саме завдяки торговому значенню і надійній у своїй основі владі зростала значущість міста від невеликого поселення до статусу першого Великого міста в історії людства.
Спочатку Вавилонське царство не відігравало особливої ролі. Першим царем, який почав активно розширювати кордони цієї держави, став Хаммурапі (1792-1760 рр. до н. е.). Він завоював Аккад й Ассирію на півночі і Шумер на півдні. За мету поставив об'єднати Месопотамію і забезпечити домінування Вавилонії. Політично Хаммурапі поєднав у своєму царюванні семітську концепцію племінного вождя і шумерську ідею міського царства. У культурній сфері він сприяв поширенню міфів, які пояснювали, що Мардук - бог Вавилону, був обраний царем богів іншими месопотамськими божествами. Успіх Хаммурапі у перетворенні
Мардука на бога всіх жителів Межиріччя зробив Вавилоя центром Месопотамії. Завдяки генію Хаммурапі вавилоняни зробили свій значний внесок у месопотамську культуру, у культуру достатньо живу і яскраву, аби зберігати свою особливість при асимілюванні нових впливів. Завоювання Хаммурапі й активність вавилонських торговців поширили цю збагачену культуру на північ - до Анатолії і на захід - до Сирії і Палестини.
Щодо культури в аспекті культури повсякденності і вище - юридичної культури, то важливе значення має кодекс законів царя Хаммурапі, який охоплював практично усі сфери життя вавилонського суспільства того часу (цивільне, кримінальне, адміністративне право). Перший звід законів у Месопотамії датується 2100 р. до н. е., але кодекс законів Хаммурапі - найбільш шанований нащадками. Як і попередні законодавці, Хаммурапі проголосив, що видав свої закони за "божественним правом" встановлювати закон і справедливість мовою країни і таким чином сприяти благоденству народу. Його кодекс може видатися суворим, проте він не суворіший, ніж закони Мойсея, на які він суттєво вплинув. Кодекс вавилонського царя передбачав такі покарання, як нівечення, шмагання, спалення. Нині в деяких країнах ісламського світу такі покарання ще практикуються. Незважаючи на суворість, кодекс Хаммурапі просякнутий духом справедливості і почуттям відповідальності, що свідчить про прагнення царя виконати свій обов'язок перед народом і правити ним якомога правильніше. Він намагався відрегулювати відносини своїх підданих таким чином, аби вони могли гармонійно співіснувати. На прикладі його кодексу можна побачити, що держава, створюючи закони, забезпечувала усі верстви населення, хоча і не рівною мірою, певними гарантіями. Разом із тим на людей покладалася відповідальність за власні вчинки, показувалося, що в них є права, нехай мінімальні, реалізації яких можна вимагати.
Кодекс Хаммурапі має дві важливі відмінності. По-перше, закон різнився залежно від соціального статусу порушника. Треба сказати, що в давньовавилонській державі суспільство було соціально неоднорідним. До нього належала родова і військова знать, жерці, чиновники, купці, ремісники, вільні общинники-селяни і раби (тобто наочне класове суспільство, що є ознакою цивілізації). Усі соціальні групи розташовувалися в суворому ієрархічному порядку у вигляді піраміди. Кожна група займала суворо визначене місце і відрізнялася від інших своєю соціальною значимістю, а також обов'язками, правами і привілеями. Аристократи за кодексом Хаммурапі не каралися так суворо, як общинники, а общинники, як раби. Проте й у рабів були права і захист закону. Друга особливість: кодекс вимагав, аби покарання відповідало злочину. Як і в законах Моїсея у євреїв, діяв принцип таліону, тобто "око за око, зуб за зуб", принаймні, між рівними. Проте аристократ, пошкодивши око общиннику або рабу, міг сплатити штраф замість втрати власного ока. В іншому випадку, якщо у злочинця і потерпілого соціальний статус був однаковий, то постраждалий міг вимагати еквівалентного відшкодування.
Кодекс починався із процесуальної частини. Прокурорів і прокуратур не існувало, люди подавали позиви прямо до суду. Кожна зі сторін мала подати документальні свідчення або представити свідків на підтримку своєї позиції. У разі вбивства обвинувач мав довести провину підсудного. Будь-який обвинувач, який із цим не впорався, засуджувався до страти. Цей суворий закон мав відвертати безпідставні звинувачення. Також запроваджувався принцип провини і злої волі: за ненавмисне вбивство покарання було меншим, ніж за навмисне. Інакше кажучи, кодекс намагався гарантувати справедливий суд і справедливий вирок. Причому сам Хаммурапі змушував підданих виконувати дані ним закони і розпорядження. Зберігся лист, надісланий у Ларсу, у якому правитель особисто давав розпорядження своєму наміснику, щоб той розібрався по справедливості у справі млинаря, у якого сільський староста-самодур хотів відібрати землю.
Вавилонян дуже хвилювали відьомство і чарування. Усякий, звинувачений у цьому, навіть, якщо звинувачення залишалося недоведеним, підлягав випробуванню водою. Люди вірили, що таким чином боги самі вирішать суперечку. Звинувачуваного кидали в Євфрат, який вважався знаряддям богів. Якщо людина тонула, то вважалося, що вона була винна, ні - ні (у середньовічній Європі і колоніальній Америці, де ставлення до таких феноменів теж було вкрай напруженим, звинувачені у відьомстві так само мали пройти випробування водою, проте проголошувалися невинними, тільки коли тонули).
Захист прав споживачів винайдено не в наші дні. Він сягає корінням часів Хаммурапі. Виробники і торговці зобов'язувалися забезпечувати якість своїх товарів і послуг. Так, будівельники мали гарантувати свою роботу власним життям, оскільки неретельна робота могла призвести до руйнування будівлі і загибелі мешканців. Якщо гинув хазяїн, вироком за недбальство будівельнику була смерть. Якщо під руїнами вмирав син господаря, за це треба було віддати на смерть власного сина. Якщо просто завалилася стіна, то майстер мав поновити її за власний кошт. У лихваря, який намагався підвищити відсоток за позику, конфісковували усю суму. Закони вавилонського царя намагалися гарантувати, аби споживач одержував те, за що сплачував, і щоб він сплачував справедливу ціну. Щоб не зменшувалася чисельність платників податків і воїнів, Хаммурапі намагався полегшити долі тих прошарків вільного населення, які знаходилися в тяжкому економічному становищі. Зокрема це стосувалося боргової кабали, оренди тощо. Закони захищали солдатів, які потрапляли до ворожого полону, а також тих, хто звідти повертався. Значне місце відводилося сільському господарству через усвідомлення його життєвої значущості. За поганий догляд за землею, що призводив до її виснаження, а також за невідповідне використання іригаційної системи сплачували штрафи. Якщо землероб не міг їх сплатити, то його продавали в рабство. Суворе регламентування ведення сільського господарства виправдовувало себе. Жителі Межиріччя одержували величезні врожаї. Грецький мандрівник й історик Геродот свідчив, що вони збирали зерна сам-200, тобто у 200 разів більше, ніж засівали (на рівні врожайності найкращих сучасних канадських зернових господарств). Такі врожаї забезпечували харчуванням населення, яке постійно зростало.
У кодексі велику увагу приділено шлюбу і сім'ї. Як і всюди на Близькому Сході, у шлюбі особливу увагу приділяли економічному аспекту. Майбутній наречений і майбутній тесть домовлялися про всі його деталі. Наречений пропонував батьку дівчини шлюбний дар. Якщо наречений і його дар були прийнятними, то батько наділяв доньку приданим. Після одруження придане належало жінці. Воно захищало її права та статус, однак розпоряджався ним чоловік. Коли чоловіки узгоджували всі економічні питання, то вони підписували угоду (контракт), без чого шлюб уважався недійсним. Розірвати шлюб могла кожна зі сторін, але це тягло за собою великий штраф. Часто батьки укладали шлюбні контракти тоді, коли їхні діти були ще дуже юні. Дівчинка або продовжувала жити в домі в батька до повноліття, або йшла жити до будинку свекра, але увесь цей час вона юридично вважалася дружиною. Як тільки вона та її чоловік досягали повноліття, вони обзаводилися власним будинком.
Від дружини очікувалася непохитна вірність. За перелюб - смерть. Згідно з кодексом Хаммурапі, якщо дружину заставали із чужим чоловіком, то їх зв'язували разом і топили. Чоловік мав право пожаліти свою дружину й одержати в царя для неї прощення, а міг звинуватити в перелюбі, навіть якщо не спіймав її на гарячому. У такому випадку жінка могла спробувати виправдатися перед міською радою, що розглядала її справу. Якщо встановлювалася її невинуватість, то жінка могла забрати своє придане і піти від чоловіка. Якщо жінка, прагнучи звільнитися від чоловіка, зважувалася на його вбивство або підмовляла когось це зробити, то її саджали на палю.
Чоловік мав у домі практично абсолютну владу. Він міг навіть продати дружину і дітей в рабство заради сплати боргу, навіть мізерного. Найчастіше це траплялося в бідних сім'ях, тому склалася приказка: "Сильна людина живе руками своїми, слабка - ціною своїх дітей". Синам нелегко було чинити опір, бо всякому сину, який ударив батька, могли відрізати руку. Батько міг вільно всиновлювати дітей і включати їх до свого заповіту. Однак він міг позбавити сина спадку без вагомої причини. Кодекс Хаммурапі зосередився на соціальних проблемах, враження від нього залишається гнітюче, проте інші документи подають оптимістичнішу картину життя. Так, численні заповіти свідчать, що чоловіки зазвичай заповідали все своє майно дружинам, які, у свою чергу, залишали все дітям. Це є свідченням щасливого сімейного життя.
Як і в сучасних містах, злочинність була звичайним явищем у житті месопотамців. Серйозною проблемою були крадіжки. Оскільки будинки зводилися із сирої глини, то грабіжники легко прокопувалися через стіну. Проте злодій, упійманий на місці злочину, на місці й убивався, а його тіло замуровували в пролом. Якщо когось ловили за крадіжку на пожежі, то його кидали у вогонь. У містах розсадниками злочинності були харчевні, де часто збиралися злочинці, аби обговорити свої плани. Хазяї генделиків мали відповідати за порядок і затримувати кожного, хто говорив про злочинний задум. Дуже часто харчевнями заправляли жінки. Останні також служили будинками розпусти. Проституція вважалася безславним заняттям, але не заборонялася і не регулювалася законом. Незважаючи на погану славу, харчевні користувалися популярністю, оскільки пиво і вино були улюбленими напоями.
Підводячи підсумки щодо значення кодексу царя Стародавнього Вавилону, слід підкреслити, що завдяки йому право стає широко прийнятою ідеєю. Проте всюди, де воно виникатиме, існуватимуть обмеження, які спочатку тільки припускаються, прав індивіда і збільшення прав законодавця. Зміст законів Хаммурапі дійшов до нас завдяки винайденню писемності. Саме з останнім пов'язана швидкість і дієвість поширення месопотамської культури. Донедавна вчені приписували шумерам винайдення писемності приблизно в ПІ тис. до н. е. Останні праці дослідників, щоправда, доводять, що шумерське досягнення - форма письма, знана як клинопис, імовірно, є порівняно пізньою стадією в розвитку писемності. Початок писемності датується кількома тисячоліттями раніше, ніж досі вважалося. Ще в IX тис. до н. е. близькосхідні народи користувалися глиняними жетонами для обліку. УIV тис. до н. е. люди помітили, що робити малюнки на жетонах простіше, ніж робити жетони. Цей прорив, у свою чергу, наштовхнув на думку, що можна передавати більше інформації за допомогою інших об'єктів. Результатом стала складна система піктограми, у якій кожний знак позначав певний об'єкт. Піктограма стала попередницею клинопису.
Як працювала ця системні як розвивався клинопис? Спочатку, якщо писець хотів згадати зірку, він малював зірку на вологій глиняній табличці, яка після випалення набувала твердості каменю. Усякий, хто бачив малюнок, розумів, що він позначає, і згадував слово "зірка". Ця складна система мала серйозні обмеження, бо не могла відображати абстрактні ідеї або комбінації ідей. Наприклад, як зобразити слово "рабиня"? Рішення віднайшлося, коли писець зрозумів, що може поєднувати знаки для висловлення значення. Говорячи про рабиню, він використовував знак "жінка" і знак "гора", дослівно: "жінка гори". Оскільки шумери регулярно одержували рабів із гір, то ця комбінація знаків легко розумілася. Наступною сходинкою було спрощення системи. Замість малювання картинок писець зображав конвенціоналізовані знаки, тобто знаки стали ідеограмами - вони символізували ідеї. Знак "зірка" також міг використовуватися для позначення раю, неба і навіть бога. Справжній прорив відбувся, коли люди навчилися використовувати знаки для позначення звуків. Наприклад, писець малював дві паралельні хвилясті лінії, щоб позначити слово "а", тобто вода. Фонетичне використання знаків зробило можливим поєднання звуків для передачі абстрактних ідей.
На початку П тис. до н. е. клинопис запозичили хетти, а приблизно в 1500 р. до н. е. мешканці Угариту на його основі створили спрощений складовий клинопис, який, як припускають учені, вплинув на формування фінікійської писемності. Від неї потім узяли свій початок грецький, і відповідно пізніші алфавіти. Клинопис, таким чином, багато в чому визначив культурні риси регіону Передньої Азії у стародавні часи.
Однак система клинописного письма була такою складною, що тільки люди, які хотіли стати професійними писцями, могли нею оволодіти, причому вивчали її багато років. Виникали школи писців (еддуба - "дім табличок"), яких ставало дедалі більше.
Близько 2500 р. до и. е. такі школи процвітали в Шумері повсюдно. Більшість учнів походила із заможних родин і була чоловічої статі. У школі підтримувалася сувора дисципліна, й учнів били палками за недбалу роботу і неналежну поведінку. Шумерська система навчання встановила ті освітні стандарти, практику і техніку, які потім сприйняли аккадці й вавилоняни. Освіта завжди мала практичний ухил через економічну й адміністративну необхідність у писцях. Більшість із них займала адміністративні посади у храмі чи в палаці, де вони вели записи оборудок, рахунків, інвентарю, а головне - ставали управителями робіт у майстернях, на будівництві, при обробці земель.
Найстародавнішими документами стали записи угод, господарські документи, а потім уже з'явилися навчальні тексти, культові, наукові, літературні та ін. Школи писців не обмежувалися підготовкою фахівців-обліковців. Вони також були центрами ширшої освіти, бо викладалися лінгвістика, математика, ботаніка. Особливо талановиті учні і писці писали власні твори. Завдяки цьому збереглося чимало текстів, які дають досить повну картину інтелектуального і духовного життя мешканців Месопотамії.
Вони, зокрема, мали значні досягнення в математиці, використовуючи 60-річну систему числення. Розвинулася концепція порядку, тобто значення цифри залежить від її позиції щодо інших цифр. Математика не була суто теоретичною наукою, оскільки будівництво міст, храмів і каналів вимагало практичного знання геометрії та тригонометрії. Не перетворюючи свої знання на теорії, месопотамці цим відрізнялися від греків, які полюбляли теоретизування.
Медицина, яка розвинулася в Межиріччі, поєднувала в собі магію, рецепти та хірургію. Тут вірили, що хворобу викликали демони і злі духи, яких можуть вигнати заклинання, або ж лікар дасть хворому рецепт із поганим смаком. Із накопиченням досвіду і медичних знань виявилося, що деякі рецепти дійсно допомагають, тобто є справжніми ліками. Лікар у своїх, часом екзотичних, рецептах покладався на рослини, тваринний світ і мінерали, часто змішуючи інгредієнти із пивом, аби відбити неприємний присмак. Проте справді небезпечним заняттям була хірургія, оскільки передбачалися дуже жорстокі покарання за лікарську помилку. В одній із статей кодексу Хаммурапі визначалося, що за смерть вельможі через операцію або пошкодження його ока лікарю мають відрізати руку.
Думка, що розвинулася в месопотамській цивілізації, мала значний вплив на подальший розвиток релігії. Шумери винайшли чимало вірувань, до яких свого додали аккадці і вавилоняни. Хоча вважалося, що світ управляється багатьма богами, проте вони між собою рівними не були. Деякі боги мали дуже важливі призначення, оскільки відповідали за музику, право, секс і перемогу. В інших - скромніші завдання, наприклад, наглядати за чинбарством або плетенням кошиків. Так, божество ковальства не було рівним божеству мудрості. Таким чином, божественне співтовариство мало свою ієрархію. Згідно з віруваннями шумерів, повітряний бог Енліль царював над усіма богами і виклав правила, за якими функціонував Всесвіт. Бог мудрості Енкі впровадив плани Енліля "в життя". Вавилоняни вірили, що самі боги обрали Мардука своїм царем і той приписав меншим богам їхні обов'язки. Одержавши завдання, боги мали виконувати їх споконвічно.
Боги, яких шанували жителі Межиріччя, жили багато в чому подібно до людей. Вони були антропоморфні, але мали силу і безсмертя, могли ставати невидимими, проте в іншому були дуже людяними. Боги піклувалися про свої сім'ї, святкували на бенкетах. Вони могли бути дратівливими і не завжди святими. Навіть бога Енліля інші боги покарали за те, що одного разу він зґвалтував богиню Нінліль. Стихійні лиха вважалися справою богів. Іноді шумери змальовували свого головного бога Енліля як буремний потік, який не знає суперників. Вони вірили, що боги навіть використовують природу, аби карати людей. Саме в месопотамській цивілізації народилося уявлення про людський гріх, за що боги й карають. До нашого часу дійшов гімн, який молив про пощаду: "Не на мене, на мій гріх гнівайся, боже, забери мій гріх і не ображай мене!", - благали люди. Вони приносили богам покутні жертви, аби тільки звільнитися від лиха, що прив'язалося. Значна частина того, що приносилося в жертву богам, діставалося жрецтву. Виникає питання: чи не жерці втовкмачували людям у голови усвідомлення гріховності? Протягом тривалого часу гріхи спокутували людською жертвою. У Вави лоні на Новий рік, який святкувався із пробудженням природи, звичайну людину на три доби саджали на царський трон, виконуючи всі її забаганки. Проте наприкінці серед всезагального святкування демонстративно вбивали, аби кров'ю "царя" змити гріхи всіх. Від тих давніх традицій зберігся дух, залишилася ідея про те, що людина є істотою грішною, але кров жертви, що приноситься як спокута, очищує від усіх гріхів. Згодом у християнській релігії визволителем став Ісус Христос, але вже на всі віки: його смерть скасувала всі інші покутні жертви. Проте й досі існує поняття "гріх людський".
У жителів Стародавнього Межиріччя було чимало міфів, які мали пояснити створення Всесвіту і всього того, що в ньому є. Згідно з одним шумерським міфом, що віддзеркалилося у Старому Завіті, на початку існувало тільки первісне море. Море породило Небо та Землю, поєднані між собою. Небо і Земля дали життя Енлілю, який розділив їх і зробив можливим створення інших богів. ЦІ міфи е першими з відомих спроб відповісти на питання: "Як усе почалося?" Вірування жителів Месопотамії не були філософією, проте їх міфи пропонували зрозумілі пояснення природним явищам, які задовольняли емоційно. І в цьому полягала їх найбільша привабливість.
Месопотамські міфи також пояснювали появу людських істот. В одному з них боги вирішили полегшити собі життя створенням служників, яких вони зробили за власною подобою. Намму - богиня водної глибини - запропонувала ідею Енкі. Той, подумавши, порадив Намму й іншим виконати це із глини. У тих міфах, як потім й у християнських переказах, чоловік і жінка були створені за божим образом. Однак люди не мали божественних сил. Вони вважали за свій обов'язок постачати богам їжу, напої, звеселяти їх у гарних храмах. За те, як вірили люди, боги будуть до них добрішими.
Одна з найголовніших вимог, яку висували люди до релігії, полягала в допомозі опанувати невідворотний жах перед смертю. Від часів Стародавньої Месопотамії люди намагаються її подолати. Це відобразилося в епосі про Гільгамеша - напівісторичного царя У рука, який вирушив у мандри зі своїм другом Енкіду. Під час фатальної зустрічі з богинею Іштар Енкіду гине, а Гільгамеш шукає ліки від смерті. Він знаходить чарівну траву, що дарує безсмертя всякому, хто її з'їсть. Проте велика змія краде зілля. Гільгамеш, щоб оживити Енкіду, відвідує Нижній Світ і таким чином дізнається про життя після смерті. Епос про Гільгамеша є не тільки блискучим літературним твором, але й інтелектуальним тріумфом, оскільки показує звернення древніх людей до таких віковічних питань, як життя і смерть, людство і божество, а також безсмертя. Незважаючи на давність походження, цей епос звертається до проблем, важливих для людей і в наш час. Ідеї про творення Всесвіту і людини є важливою частиною месопотамського спадку сучасному людству. У свій час вони поширилися Старо давнім Близьким Сходом і знайшли прихисток у євреїв, які сприйняли чимало із месопотамського релігійного життя, зробили його частиною власних вірувань. Можна простежити численні біблійні паралелі до месопотамських релігійних і літератур них тем. Серед них - історія творення людини, Едемський сад, Потоп, випробування Йова тощо. Через Біблію деякі релігійні концепції вплинули на християнство й іслам. Таким чином, ці перші спроби людини усвідомити себе і свій світ живуть донині.
Велику роль у збереженні досвіду цивілізації Межиріччя відіграли мільйони глиняних табличок, дешифрованих і прочитаних науковцями. У давні часи народилася практика збирання текстів до бібліотек, які існували не тільки в храмах, але й у палацах і навіть у домівках заможних жителів. Вважається, що першу в історії людства систематизовану бібліотеку, тобто таку, де всі "книжки" - зібрання табличок із записами тих чи інших текстів - були розставлені по галузям (релігійні тексти, математичні, медичні, літературні твори тощо), створили за наказом ассирійського царя Ашшурбаніпала (669-633 рр. до н. е.). Цар особисто слідкував за її комплектуванням. За його наказами писці знімали копії із древніх або рідкісних табличок, які зберігалися у храмах й оригінали яких не можна було перенести до царської читальні. Табличка з клинописом є визнаним символом стародавньої цивілізації Межиріччя. Майже всі таблички, які складали колекцію ассирійського царя, у наш час знаходяться у Британському музеї.
Ассирія - держава, що утворилася в Північній Месопотамії у середині III тис. до н. е., ім'я якій дало місто Ашшур, засноване на правому березі Тигру (грец. Ассирія) і назване так на честь головного бога ассирійців. Цей народ походив від семітських племен, які з'явилися в північній Месопотамії приблизно в той час. Його мова була семітським діалектом, дуже схожим на той, яким розмовляли вавилоняни. Ассирійці також користувалися клинописом, що походив із Шумеру і мав поширення в регіоні. На відміну від Вавилонії Ассирія була бідною країною, проте вона мала вигідне географічне розташування: через неї проходили численні торговельні шляхи. У другій половині XVIII ст. до н. е. її підкорив вавилонський цар Хаммурапі, проте у другій половиш XIII ст. дон. е. за царя Тукульті-Нінтурті (1244-1208 рр. до н. е.) вже Ассирія стала наймогутнішою державою Стародавнього Близького Сходу і захопила Вави лон. Наприкінці VII ст. до и. е. під її владою перебувала більша частина Близького Сходу.
Жодна інша концепція не характеризувала б ассирійське суспільство краще, ніж концепція мілітаризму, ассирійці вважаються одним із найвойовничіших народів в історії людства. Вони створили могутню й ефективну армію, у якій широко застосовувалася зброя із заліза. До 716 р. до н. е. ассирійці мали найпотужнішу військову машину, яку доти не знав Стародавній Близький Схід. Це була постійна армія із добре підготовлених вояків на повному державному забезпеченні із підрозділами колісничних, кінноти, піхоти та саперних частин. Саме ассирійці винайшли концепцію окремих саперних підрозділів, які будували шляхи, переправи, захисні мури або руйнували чужі укріплення за допомогою підкопів, стінобитних машин і запальних сумішей. Ніколи раніше ніхто на Близькому Сході не використовував такі знання у військовій сфері. Ассирійці також навчилися координувати свої дії як у відкритому бою, так і під час облоги. Ассирія перетворилася на провідну у військовому аспекті державу на тодішньому Близькому Сході і набула потуги вести активну завойовницьку політику. Ассирійці відзначалися надзвичайною жорстокістю до своїх ворогів, про що свідчать записи про тріумф ассирійських царів: "Населення, що залишилося... я перебив. Пошматованим м'ясом їхніх тіл я нагодував собак, свиней, вовків, стерв'ятників, птахів небесних та риб у прісноводному морі". І ще: "Арму ... під час битви потрапив до моїх рук живим. У Ніне-вії, місті моїх володінь, я зідрав з нього шкуру живцем". ІД слова і належали царю Ашшурбаніпалу - саме тому, хто першим в історії подбав про створення систематизованої бібліотеки.
Ассирійці знали не тільки, як виборювати перемогу, але і як нею користуватися. Ще за часів царювання Тіглатпаласара Ш (774-727 рр. до н. е.) підкорені території почали організовуватися в імперію. Завойовані землі перетворилися на провінції, якими управляли ассирійські намісники. Проти віддалених переможених держав царі вели часті війни, аби забезпечити їх залежний статус. Була налагоджена хороша система доріг, досить рівних і гладких, які давали можливість швидкого пересування царських посланців. Тому звістка про повстання в тому чи іншому районі імперії швидко доходила до центру, на що ассирійські царі відповідали миттєвим потужним ударом. Хоча повстання були звичайною справою в Ассирії, їм рідко вдавалося перетворитися на серйозну загрозу для влади. Щоб послабити опір завойованих народів, ассирійці практикували насильницьке переселення їх з одної місцини до іншої, віддаленої, коли цілі народи, голими, проте в колодках і ланцюгах, гнали подалі від їхніх домівок. Мета таких депортацій полягала у відверненні можливого опору завойовниками через ускладнення порозуміння між новими сусідами. Крім того, на меті малося заселення спустошених війною земель. Така практика набула широкого розголосу. Тому залякування інших народів можна вважати варіантом добре прорахованого державного тероризму навіть на міжнародному рівні. Таким чином, ефективна армія, державний тероризм і хороша за тих часів комунікація досить легко пригнула підкорені народи. Ассирійці докладали необхідних зусиль, аби обезглавити підкорені народи: позбавити їх релігійних, світських і військових вождів, зробити так, щоб не залишилося в них людей високого рангу, не було своїх суддів, ані ремісників, навіть письменних. Слухняний злиденний народ мав залишатися без вождів, безпорадним, беззахисним, тоді не треба буде побоюватися, що він вийде з покори. Більше того, він завдячуватиме завойовникам, оскільки одержить землю, нехай і не свою. Проте наслідки виявилися протилежними: під час ассирійського владарювання гинули міста, занепадали цілі провінції.
Хоча імперія, звісно, була метою ассирійців, проте їхня войовничість зумовлювалася значною мірою тим, що війна виявлялася відповіддю на завойовницький виклик з боку сусідів. Відкрита великосяжна територія Ассирії зазнавала частих набігів як з боку диких войовничих племен із півночі та сходу, так і вавилонян з півдня. Постійна загроза сприяла політичній консолідації і військовій могутності країни. Ця єдність, як засвідчила історія, була критичною для її виживання. Імперія вичавила так багато крові, що стала вразливою до повстань. Ярмо ассирійських податків і терор врешті-решт зумовили союз мідійців - нового народу, який розмовляв індоєвропейською мовою і мешкав на території сучасного Ірану, і вавилонян, що прагнули скинути владу ассирійців. За життя Ашшурбаніпала ніхто не насмілювався безкарно виступати проти нього. Проте коли цар помер, знадобилося лише два з половиною десятиріччя, щоб назавжди розпалася ассирійська держава. У 612 р. до н. е. було зруйновано його "місто крові" Ніневію, а самих ассирійців різали як худобу, а тих, хто залишився живим, гнали в чужі краї, де вони були приречеш до рабської праці. Коли Ассирія зазнала краху, корінні її території захопила Мідія, а вавилоняни, серед яких домінували халдеї, закріпилися в південній частині Месопотамії. Починається новий етап розквіту вже Нововавилонського, або Халдейського царства.
Відродження, економічне та культурне піднесення Вавилонії відбулося за правління Навуходоносора II (605-562 рр. до н. е.). Країна розквітла, а її столиця стала провідним центром міжнародної торгівлі. Кипіло будівництво грандіозних споруд, місто було чудово сплановане. У ньому нараховувалося чимало храмів: 53 храми великих богів, 55 невеликих храмів Мардука, 300 малих святилищ земних і підземних богів, 600 святилищ небесних богів, 180 жертовників богині Іштар, 200 жертовників, присвячених іншим богам. Уперше в історії з'явилися путівники, аби іноземці не пропустили нічого значного. Серед іншого - і славетна Вавилонська вежа, яка не була біблійним міфом. її дійсно побудували і вона простояла п'ятнадцять століть. Біблійна легенда розповідає, що народ землі Сеннаар або Шинеар (Шумер), який тоді ще розмовляв єдиною мовою, бажаючи дістатися неба, почав зводити височенну вежу на знак могутності і центру всесвітньої влади. Однак коли вона вже майже досягла неба, Бог змішав мови будівельників, аби вони не розуміли один одного, і робота зупинилася. Люди з різноманітними мовами розійшлися по всій землі, від чого і виникла багатомовність. Насправді семиповерховий зіккурат - храм Етеменанкі ("Дім заснування небес і землі") був зведений у II тис. до н. е. як символ величі Вавилону, пізніше добудовувався і постійно реставрувався. Він сягав 90 м заввишки. Споруда мала вісім поверхів, але восьмий був підземним, і непосвячені про нього не знали. Число сім вважалося священним для жителів Месопотамії (і згодом шанованим в інших народів): цим числом вони вклонялися одвічному порядку світу. Ми досі дотримуємося запровадженого ними відліку часу, тому наш тиждень й нараховує сім днів. Вавилонська вежа стала символом не тільки марнославства, сумбуру і безладу, але й сміливості людського духу та грандіозності звершень.
У стародавні часи було складено перший перелік "Семи див світу": єгипетські піраміди, висячі сади Вавилону, храм Артеміди в Ефесі, статуя Зевса Олімпійського, мавзолей у Галікарнасі, статуя Колосса на острові Родос, Олександрійський маяк. Усі названі споруди, крім пірамід, зруйнувалися і не дійшли до нашого часу. Це стосується славетних садів Вавилону, які невірно називають садами Семіраміди - ассирійської цариці, яка правила значно раніше за вавилонського царя Навуходоносора Н, за чиїм наказом вони і були створені. Після перемоги над Ассирією він узяв за дружину доньку мідійського царя Амітиду. Вірогідно, це був шлюб за політичним розрахунком, оскільки існувала небезпека перетворення колишнього союзника на запеклого завойовника. У спекотній Вавилонії Амітида дуже сумувала за горами Мідії, вкритими багатою рослинністю. Щоб розвіяти її смуток, цар наказав звести штучну чотириповерхову піраміду, на терасах якої висадити сади, які б нагадували дружині про її батьківщину. Це дійсно було дивом інженерії та праці. Зеленіючу споруду бачили здалеку, тому виникало враження, що сади насправді висять у повітрі. Проте з плином часу, як й інші споруди, висячі сади зрівнялися із землею, підтверджуючи відоме "Sic transit Gloria mundi" - "Так минає слава світу". Адже і слава Вавилону зникла в минулому. Щоправда, наприкінці XX ст. правитель Іраку Саддам Хусейн надумав відновити перше Велике місто в історії людства у всій його колишній красі і на кожній цеглині вибити власне ім'я. Проте його задумам не судилося збутися, а американська агресія вкоротила його власний вік.
За переказами, Навуходоносор знав про майбутнє. Одного разу йому наснився сон: цар побачив величезне тіло з головою з чистого золота, груди та руки - із срібла, черево та стегна - мідні, гомілки - залізні, а ступні - із глини. Потім від гори відірвався великий камінь, вдарив по істукану, по напівзалізних, напівглиняних його ногах і все відразу розвалилося, перетворившись на порох. Біблійна легенда розповідає, що сон розтлумачили так, що через кілька царств Вавилонська держава розвалиться, бо як залізо і глина не можуть поєднуватися міцно, так і держава загине від ворожнечі.
У жовтні 539 р. до н. е. Вавилонію захопили перси. Цей факт також згадується в Біблії, де розповідається про подію, яка передувала перемозі персів. На бенкеті царя Валтасара (Белшарусу-ра) з'явилася людська рука, що написала на стіні таємничі слова "мене", "текел", "перес". Пророк Даниїл розтлумачив напис так: "Мене - обчислив Бог царство твоє і поклав край йому; текел - тебе зважили на терезах і з'ясувалося, що ти дуже легкий; перес - поділено царство твоє між мідійцями і персами". Далі в Біблії йдеться про те, що тієї ж самої ночі Валтасара вбили, і Дарій - цар персів захопив країну. Проте з погляду історії, вкралася неточність: тоді царем персів був не Дарій, а Кір. Він знав про свято, коли всі будуть бенкетувати і не звертатимуть уваги на те, що коїтиметься навкруги. За його наказом швидко побудовами канали, до яких відвели води Євфрату, що протікав через місто. Через сухе річище його військо увірвалося до Вавилону.
Персидське завоювання та втрата Вавилонією незалежності не означали кінця вавилонської цивілізації1. Для самих вавилонян прихід персів здавався спершу лише черговою зміною правлячої династії. Завдяки колишній величі та славі Вавилону місцеві жителі не відчували перед завойовниками своєї неповноцінності. Перси, зі свого боку, також ставилися до святинь і культури місцевих жителів з належною повагою. Значну роль відіграла позиція самого перського царя Кіра, оскільки він не вдавався до жорстокості щодо підкорених народів - із царів шкіру на здирав, святинь не руйнував (можливо, розраховував на допомогу не тільки своїх, а й чужих богів). Вавилон зберіг статус одного з найвеличніших міст тогочасного світу.
Перси зазнали поразки від армії Олександра Македонського, який у жовтні 331 р. до н. е. після перемоги під Гавгамелами вступив до Вави лону, де "коронувався". За його задумом, Вавилон у Месопотамії й Олександрія в Єгипті мали стати столицями його імперії. Улітку 323 р. до н. е. Олександр на чолі величезної армії знов прибув до Вавилону, але раптово відчув себе дуже погано. Не допомогла навіть прохолода висячих садів, куди він наказав себе віднести. Олександр Македонський помер, а Вавилонія дуже постраждала під час війн його спадкоємців - найближчих соратників і командувачів військами - діадохів. Саме її землі опинилися під владою Селевка, який започаткував династію Селевкидів. Вони правили до 126 р. до н. е., коли країну захопили парфяни. Від розгрому парфян Вавилон через елліністичні симпатії його жителів уже не відновився.
Культура Стародавньої Месопотамії проіснувала ще тривалий час після втрати державності. Слід наголосити, що прихід еллінів у Межиріччя став поворотним пунктом в історії месопотамської цивілізації. її люди, які пережили не одну навалу й асимілювали не одну хвилю прибульців, цього разу зіштовхнулися із культурою, що набагато перевершувала їх власну. Якщо з персами вони могли почуватися як рівні, то еллінам вони поступалися практично в усьому, що усвідомлювали самі. Це не могло не позначитися на подальшій долі їхньої культури. Занепад та кінцеву загибель месопотамської цивілізації слід пояснювати не так причинами економічними й екологічними (засолювання ґрунтів, зміна річищ річок тощо), як соціально-політичними: відсутністю "національної" центральної влади, зацікавленої в підтримці старих традицій; впливом і суперництвом нових міст, заснованих Олександром Македонським і його діадохами, а головне - глибокими та незворотними змінами в етнолінгвістичній і загальнокультурній ситуації.
Дійсно, що могла означати вавилонська "премудрість" для тих, хто мав своїх справжніх учених і філософів? Вавилоняни ж вірили, що земля, повітря, планети є живими істотами. Фетишистські та тотемістичні погляди змушували їх поділяти всі предмети та живі істоти на позитивні та негативні, корисні або шкідливі для людини. Наприклад, чорним каменям приписували благодатні властивості, у той час як білі вважалися "поганими". Традиційні месопотамські цінності стали застарілими і не могли задовольнити попит критичної і динамічної свідомості еллінів й еллінізованих мешканців міст Межиріччя. Греки ж виявили надзвичайну байдужість до культурної спадщини підкорених земель. Вони лише деякою мірою зацікавилися вавилонською математикою, астрологією та астрономією (вважається, що вся карта зоряного неба, яке видно неозброєним оком, прийшла до людської культури з Вавилонії). Водночас грецька, точніше елліністична, культура привертала увагу багатьох вавилонян. Окрім усього іншого, причетність до культури завойовників відкривала шлях до соціального успіху. Адже можна було стати елліном, не будучи македонянином або греком від народження, достатньо одержати освіту за еллінським зразком і вести відповідний спосіб життя. Як і в інших країнах елліністичного Сходу, у Межиріччі еллінізація сприймалася свідомо і зачепила насамперед верхівку місцевого соціуму, а потім уже поширилася до низів, які сприймали її меншою мірою. Для місцевої культури це означало втрату великої кількості активних і здібних людей, що переходили на чуже культурне поле. Однак культурні імпульси, які дали греки та македоняни, поступово слабшали. Почався зворотний процес орієнталізації зайшлих еллінів. Врешті-решт греки і македоняни розчинилися в масі місцевого населення і над тодішнім Заходом узяв гору Схід.
Месопотамська цивілізація має колосальне значення в історії людства, оскільки тоді багато було винайдено й упроваджено в життя: від гончарного кола до моральних норм, від нової техніки виробництва, принципів політичної організації, юридичних канонів до висунення питань, важливих для кожної людини навіть нині. Хоча ця цивілізація зникла, усе ж її впливи відчувалися й надалі. Яскравим прикладом може бути те, що саме в Месопотамії народилася ідея "єдиної справжньої царственості", що спочатку втілилася у Велике місто - Вавилон, а потім переходила з одного Великого міста до іншого. Увійшовши до Біблії як ідея "зміни царств", вона стала надбанням раннього християнства і була використана як одне із джерел теорії "Москва - третій Рим". Зазначена теорія виникла в Московії на початку XVI ст. у писаннях старця Філофея, який доводив, що перший Рим - це Рим, другий - Константинополь, третій - Москва, а четвертому не бути. На той час було скинуто монгольське ярмо і з'явилася претензія стати центром усього християнського світу. Проте бракувало культурного потенціалу, сильною була протидія католицтва, тому запанувала ідея очолити православний світ, що потім у різних варіантах проявлялося в зовнішній політиці Росії. Приблизно одночасно із переходом до вищої стадії соціальності в розвитку ранньоземлеробських общин Месопотамії аналогічні процеси відбувалися в північно-східній частині Африки, де складалася давньоєгипетська цивілізація. Територія сучасного Єгипту була заселеною ще за часів палеоліту. У ту добу Північна Африка була величезним степовим простором, тоді як Європа лежала скута льодовиками. До часів виникнення давньоєгипетської цивілізації, тобто за 4 тис. рр. до н. е., клімат різко змінився, перетворивши вузьку долину Нілу із заболоченою дельтою на оазис, з усіх боків оточену пустелями. її основна територія не була великою - лише 50 тис. кв. км. Грецький історик і мандрівник Геродот у V ст. до н. е. назвав Єгипет "подарунком Нілу". І дійсно, жоден інший географічний фактор не мав такого фундаментального впливу на формування єгипетського ладу життя й історії, як Ця велика ріка. З озер центральної Африки бере початок Білий а з гір Ефіопії - Блакитний Ніл, які зливаються в Хартумі і линуть разом на північ, де дельта приводить їх у Середземне море. На відміну від Тигру в Месопотамії вода рідко приносила смерть і руйнування, а, насамперед, діяла як сила творення. Єгиптяни ніколи не боялися своєї великої ріки так, як боялися своїх великих Рік жителі Межиріччя.
Якщо Тигр та Євфрат, а також їх притоки розрізали Месопотамію на ізольовані області, то Ніл сприяв об'єднанню країни. Ріка служила основним шляхом і полегшувала комунікації по всій долині. У процесі пересування окремих груп переселенців у низину утворювалися стабільні сільськогосподарські общини. На 3100 р. до н. е. таких общин існувало близько 40, і вони постійно контактували одна з одною. Таким чином, контактування, полегшене Нілом, забезпечило раннє політичне об'єднання Єгипту. Цьому сприяло й те, що Єгипет населяв єдиний народ, який належав до семіто-хамітської групи і розмовляв єдиною мовою із численними діалектами.
Ця країна могла похвалитися майже повною самодостатністю. Окрім родючих ґрунтів, вона мала величезні запаси каменю, що був матеріалом для будівництва та скульптури. Для гончарства - багато глини, а для прикрас, зокрема, ювелірних - золота. Матеріали, яких не вистачало, знаходилися в межах досяжності. Єгиптяни могли одержувати мідь із Синаю, деревину - з Ливану. Отже, у них було мало причин озиратися на зовнішній світ заради своїх основоположних потреб, що допомагає пояснити ізольованість єгипетського життя.
Ізоляції від зовнішнього світу сприяла також географія. На схід і захід від Нільської долини тягнулися пустелі. Нубійська пустеля і Нільські пороги відводили загрозу нападу з півдня. Тільки на півночі Середземне море залишало Єгипет уразливим. Таким чином, географічні чинники захищали країну від зовнішніх вторгнень та імміграції. На відміну від жителів Межиріччя, чия історія сповнена турбулентності з постійними війнами і перетвореннями із завойовників у завойованих, єгиптяни насолоджувалися століттями миру і спокою, упродовж яких вони могли спрямовувати більшу частину ресурсів на розвиток власної своєрідної цивілізації. її історія відзначається майже неймовірною для тих часів перманентністю.
Однак Єгипет не був повністю закритим, відбувався певний взаємний обмін з іншими спільнотами. Зокрема, учені вважають, що вже в IV тис. до н. е. деякі технології та матеріали доходили сюди з Месопотамії. Свій вплив на єгипетське життя мала клинописна система писемності (відомо, що єгипетські фараони вели дипломатичне листування за допомогою клинопису). Були часи, коли північний Єгипет управлявся іноземними загарбниками (гиксоси від 1680 до 1560 рр. до н. е.). Таким чином, іноземні впливи, хоча й епізодичні, збагатили єгипетську культуру, не змінюючи її докорінно.
Це була давня землеробська культура, заснована на іригації, оскільки природних опадів було обмаль, а в багатьох районах Єгипту дощі взагалі - невідоме явище. Проте кожного літа Ніл через танення снігів у горах розливався. Щорічні розливи стали основним механізмом, що зумовлював функціонування економіки і задавав ритм усьому життю на берегах Нілу. Саме розлив великої ріки дав єгиптянам природну точку відліку початку року, а їхній 365-денний календар став прямим попередником того, який використовується сучасним вестернізованим світом.
Розливи Нілу приносили багато води і родючого елювіального намулу, але потім наставав посушливий сезон і треба було розподіляти на лани запасену заздалегідь воду. У тогочасному малозаселеному світі єгиптяни, подібно мурахам, кишіли на своїй гумусовій землі. Вони тяжкою працею подолали болота, порослі осокою і очеретом, диких звірів і хижаків, що жили у воді і поблизу неї. Здолати все вони могли, лише об'єднавши зусилля. Люди, що оселилися тут, рано усвідомили значення порядку та тяжкої праці: той, хто не копає і не носить ґрунт разом з усіма, не риє канали, не будує дамби, зазнає катастрофи: у того земля або одержуватиме так багато води, що на ній гинутиме посіяне зерно, або зали-шитиметься зовсім без води, і все посохне. Наполеглива праця приносила плоди: єгиптяни до зими встигали зібрати два врожаї. Вони збирали збіжжя набагато більше, ніж було необхідно для задоволення власних потреб, тому пізніше греки, римляни й інші народи значну частину свого продовольчого постачання одержували саме з Єгипту.
Населення Єгипту почало займатися землеробством ще у V тис. до и. е. Першими злаковими культурами були ячмінь і пшениця-емер (двозернянка). На межі V-IV тис. до н. е. у розвитку продуктивних сил позначився значний прогрес. Технічне вдосконалення кам'яних знарядь праці і поява нових - металевих, а саме мідних, дозволяли виготовляти з дерева і каменю більшу кількість мотик, тесел, сокир, необхідних для землеробських робіт на вирубуванні чагарнику, що значно підвищило продуктивність праці. Згодом до перших культур додалися справжня культурна пшениця, яку успішно вирощували за умов удосконаленої іригаційної системи, а також сочевиця, боби, горох, кунжут, льон. Справжнім дивом Стародавнього Єгипту були городи і сади. Вони розташовувалися не на родючому ґрунті, оскільки всі землі, доступні природному і штучному зрошенню, відводилися під зернові культури, а на краю пустель та на підвищених місцевостях. Воду для поливу брали із штучно створених ставків і колодязів.
Єгиптяни також вирощували виноград, займалися бджільництвом. Вони полюбляли квіти, складали їх у букети і прикрашали ними себе, а також оселі. їх улюбленими квітами були лотоси, що вкривали ставки й озера (ця квітка вважалася священною), а також волошки, що росли на полях. Проте квіти спеціально вирощували й у садах.
Велике значення в єгипетському господарстві мало тваринництво, у якому виокремлювалися молочний і м'ясний напрями. До того ж робоча худоба використовувалася в землеробському господарстві як транспорт. Єгиптяни розводили корів і биків, овець, свиней, ослів. Із XVI ст. до н. е, почали використовувати коней, але лише для військової справи. Таку практику вони запозичили від кочових азіатських племен, які увірвалися до країни з Азії. Від них єгиптяни і навчилися науки розведення й утримання цієї цінної тварини. Кінь у Стародавньому Єгипті ніколи не використовувався як в'ючна або тяглова сила у сільському господарстві чи на будівництві. Ще пізніше - за часів перського панування, що розпочалося наприкінці VI ст. до н. е., єгиптяни почали розводити верблюдів, які в сучасному Єгипті перетворились на найпоширенішу худобу. До того для перевезення вантажів, навіть у військовій справі, використовували ослів - тварин витривалих, проте часом упертих, що навіть знайшло відображення в рельєфах і розписах у гробницях. Особливість давньоєгипетського тваринництва полягала в тому, що у череді разом із свійськими тваринами тримали приручених або напівприручених тварин пустелі: газелей, антилоп і навіть гієн. З'явилося і розвивалося домашнє птахівництво. Тривалий час у господарському житті велике значення мали мисливство і рибальство. Причому печеня із м'яса гієни вважалася стравою для аристократа, а риба, що тхнула, - бідняка. Узагалі ж, дієта пересічного єгиптянина складалася переважно із зернових та овочевих страв, до яких зрідка додавалися дичина, риба або домашня птиця. Вважається, що стародавні єгиптяни були одним із найздоровіших народів Стародавнього світу. Проте дитяча смертність була дуже високою, а досить поширеними хворобами - рахіт, канцер, сифіліс, про що свідчать поховання.
У середині V тис. до н.е. в долині Нілу відбувся перехід від привласнюючого до виробляючого способу ведення господарства, адже провідну роль відігравали не збирачі і мисливці, а землероби і скотарі. Удосконалення знарядь праці, де дедалі ширше використовувалася мідь, сприяло підвищенню рівня майстерності. Невдовзі в Єгипті з'явилися бронза і залізо, але залізо впродовж тривалого часу було дуже рідкісним. Першими його винайшли хетти, які тривалий час намагалися зберегти секрет обробки заліза. Почався процес відокремлення ремесел від землеробства, що є дуже важливим з огляду на перехід до щабля цивілізації, бо за цим стояла поява ранньокласового міста як його найвиразнішого прояву. Ремесла розвивалися в кількох напрямах. Окрім обробки металів, дерева і каменю великого значення набуло будівництво, особливо суднобудування (важливе з огляду на те, що ріка служила основою комунікації в країні). У гончарстві вироблявся посуд не тільки з випаленої глини, але й фаянс і скло. Високого рівня згодом досягла ювелірна майстерність, оскільки і чоловіки, і жінки Стародавнього Єгипту із задоволенням прикрашали себе різноманітними амулетами, намистами, браслетами, каблучками тощо. Прикраси виконували не лише естетичні, але й магічні функції і виступали в ролі знаків соціального статусу. Наприклад, широкі коміри з намистин носили чиновники і жерці як свідчення особливих заслуг.
Важливою ознакою соціальної повноцінності людини був її шлюб. Слід зауважити, що в суспільстві і родині часів Стародавнього Єгипту жінка посідала особливе місце, мала більше незалежності і користувалася вищим статусом, ніж деінде. Особливо це стосується жінок із заможних верств населення. Певною мірою про це свідчать численні зображення, що дійшли до нас у старовинних розписах і рельєфах. На них - чимало красивих жінок у вишуканих прикрасах із косметикою (яка, до речі, посідала почесне місце в єгипетській торгівлі) зображені поруч зі своїми чоловіками в тронних залах, на прогулянках, у садах тощо. Повага до жінки - матері і дружини - закарбувалася в багатьох літературних текстах. Збереглося чимало оповідей про кохання та сімейне життя, з чого випливає, що ідеальним стандартом для суспільства були відносини тонкого еротизму, розслаблення та неформальності, щось подібне до емоційної рівності чоловіка та жінки.
Якщо в месопотамській цивілізації чоловік міг узяти собі за "шлюбний дар" майбутньому тестю дівчину без її на те згоди, то в Єгипті молоді люди користувалися свободою вибору. Проте і тут важливе значення мав шлюбний контракт - письмова угода, що захищала права кожного з подружжя. У ній передбачалася можливість розлучення, причому ініціювати його могла кожна зі сторін. Якщо в такій ролі виступав чоловік, то він повертав дружині її придане і частину того, що вони нажили в шлюбі разом. Якщо жінка - то вона одержувала лише половину свого посагу. Складно робити узагальнення щодо такого тривалого періоду, яким був час існування єгипетської цивілізації, але вона створює враження суспільства, у якому існувала можливість особистісного вираження жінки, чого не можна виявити в багатьох народів, які існували пізніше.

